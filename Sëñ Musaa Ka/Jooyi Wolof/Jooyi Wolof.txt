Déglul ma jooy jooyi wolof Mbër ma defar réewi wolof Ba koo fu seeru am i yëf Te wootewul fetali sox   Moo naka mbir yéen ñi di mbër Ku mel ni man moo lu ca war Gumba gu ndaw gu matla fer Ndayam ne mes lu ngeen ca wax   Te amagul ku ko wommat Te xamagul yoon wu jub it Te manta daw ba raw lor it Te xel ma dof nopp ya tëx   Xol bay xalam di fér-féri Ronqoñ ya yol di car-cari Cër ya ca des di bér-béri Di jéem a jëf te ruu ga lax   Bis bu xëyee dëgmu di jooy Mbaa muy yërëmtalu ba yooy Soo ko jisee gët ya di xuuy Mbaa muy palamtu lu mu sex   Jamono jaa ngi wéet a wéet Ku deeti jiitu te du njiit Ŋëb ruu yi boole seeni bóot Te mel ni géej du fer du nëx   Mbindéef yi yépp a ngi gëlëm Dénd bi bépp a ngi lëndëm Baatin bi lépp a ngii ñu lëm Saahir si lépp a ngi ne jalax   Wàlliw yi yépp a ngi ne selaw Ndàmb yi yépp a ngi gelaw Boroom dogal ba day nelaw Te àtte yaa nga mu walax   Àllarba jam fi ne bëret Di nittu fan ciw tamxarit La àtte yépp ne xëret Góor ñeek jigéen ñi daw ba xëx   Xel yépp génn ne wëret Nawug ku nekk ne gëret Neexoon keroog ma ne xoret Ndax YÀLLA dootuma torox   Demam ga ump na mbindéef Te wub na boppub kuy mbindéef Ku dul malaaka ya ko wuuf Ak YÀLLA ak ña mu ko wax   Yonnen ba ak ahlu badar Yori biram di ko defar Moo tax xameesu ca lu wér Demiinu Yonnen la ko jox   La dale Njurbel ba këram Malaaka sàppe ne gorom Di ko bijjanti di gërëm Te di ko sàbbaal di ko jox   Way-dee ña jokku woon ca moom Te nekk barsàq ne xiim Ku ne di teeru naa Boroom Xéewal yi ñëw mu di nu jox   Wàmmeeli Tuubaa di damu Mu topp léen di léen rammu Bir ya aka rëy ba faf lëmu Ba ku ca xam lëf du ko wax   Garabi Tuubaa di sikar Suufam ya ak ndox yi di ser Saahir si lépp def naqar Baatin bi lépp ne fayax   Jumaahi Njurbel moom di jooy Taax ya ne yàŋŋ defi mbooy Cëy àddina aka man a njuuy! Te man a wor te man a nax   Tubaab ya sax tëj seeni taax Ken xamatul lu doon sa baax Baykat ya gedd seeni paax Wata ya fenqoo ne rajax   Kenn xamatul kuy sëriñam Kenn xamatul kuy taalubeem Góor dootu faale waa kërëm Loo sex mu mel ni ab xetax   Luy doomi Aadama a ngi jooy Jinne ya jébbalu di jooy Sunnas Yonnen ba sax di jooy Lislaam ji rët ba far di lox   Malaaka yaa ngi wër di jooy Suuf yi juroom yaar a ngi jooy Te asamaaw yépp a ngi jooy Ngir xamaguñ fu waa ja dox   Weer yi fukk ak yaar a ngi jooy Bis yi juróom yaar a ngi jooy Cër yi juróom yaar a ngi jooy Ba ahlu badrin ñile sax   Juroomi julli yaa ngi jooy Way-wuutuhante yaa ngi jooy Jant bi ak weer wi di jooy Saa yépp yépp a ngi forox   Baahima yépp a ngi ne gorom Ñax mi saxoon sax ne ŋayam Gàncax gi ànd ne kayam Garab yi yenn xob yi lax   Gone di goy-goylu di jooy Mag di xalam mbiram ba yooy Ñi mel ni man di wax ne wóoy Seen bir yi dootul mat a wax   Jigéen ñi rët bay fëlëmu Murit ya dof bay kayamu Ñële di yuuxuy bëlëmu Kuy jéem a jóg far ne sërëx   Ku ne bëret far ne nërëm Njénde yi yépp ne xerem Jirim bu nekk tëj kërëm Ñële di rëb-rëbi di lox   Boo xalamee Ngën ji mbindeef Bisam ba ndax nu man a giif Ak xulafaa-u ya ko wuuf Te xam ne àddina du sax   Kerog ba Yonnen nee meles Sahaaba yépp ne taxas Abaabakar Saddiix a des Wa maa Muhammadun la wax   Te dafa gëm ba xol ba sooy Te teewu koo muuru di jooy Ba xel ma délsee la ne suuy Ku dul ka bindoon du fi sax   Ku ne ne ngéej a dee keroog Ku nekk fàtte say baraag Ruu yépp faatu nan keroog Sun jëmm yee fi des di dox   Jii waay a wuutu jooja waay Yii gaa ya wuutu yooya gaay Mii mbir a wuutu mooma, waay! Mii mbir a rëy ba weesu wax   Déglul ma lim fi ay ndamam Yoo xam ne ken dootu ko am Li des ci dunyaa ci kanam Ndox soo fu teeyal it mu nëx   Moojaa ku deeti feeñ a feeñ Ba Màkka ñëw fi di ko jiiñ Yonnen ba, gànnaar di ko téeñ Mu far di leen jox i sarax   Ñoo di ko jox ay àddiya Ñii di tawatsi àddina Ñii mbiri àllaaxira ya Ñoo bañ a wuysi def i tëx   Sëriif yi ñëw fi di ko yéem Làbbe yi ñëw fi di ci jéem Ku ne di barkeelu ci moom Mu fees a fees ba mel ni dex   Muy jàpp ceddoy def i seex Di fomp xol ya ba ñu weex Génnee ca àddina ak baneex Saytaane ak bakkan mi tax   Moojaa ku deeti jëf lu jar Yonnen ba ak ahlu badar Ngeen jaxasoo ci yépp bir Ba foo fi jëm ñu di la rax   Aras di jaayu cim mbindam Malaaka sàbbaal ngir mbindam Ibliis di làqu ci’g lëndëm Limub araf ya di melax   Muy dox ci jàww ni njanaaw Di xotti déeley asamaaw Lum wax fa diiwaan ñu ne waaw Muy fal di folli ci lu sax   Di soppi ruu ya di defar Di jàpp ñaawtéef ya di far Di yokk dig ya ba mu sar Di gàddu tiis ya gën a wex   Moojaa ku deeti xamle weer Ci bis bu niis bu bañ a leer Ci gàmmu mbaa ci weeru koor Ba sunu xol yi bañ a nëx   Moojaa ku deeti feg balaa Tey xamle waxtu wa balaa Di ñëw ci nit ñi ba balaa Agsi mu sàkkluy sarax   Di feg i mbas di feg i tiis Ak mbir mu xew tey yan bu diis Mbaa xiif bu tax ku ne di siis Ba boo tibbee doo tal a jax   Moojaa ku deeti doy a doy Bay fàtteloo baay ak i nday Ku ne mu jox la lu la doy Te soxlawoohul ku ko jox   Boo ko joxee da na la jox Boo ko joxul mu di la jox Te du la jànni du la ñax Te du la wor te du la nax   Boo ko moyee mu di la may Boo koy jëfal mu di la fay Boo ko bañee mu di la jay Ba xëy la not nga ne sërëx   Boo ko meree du la mere Boo ko soree du la sori Boo gorewul moom mu gore Kii ku ko bañ da nga torox   Moojaa ku deeti fab i koom Di buub di sànni niki dóom Di fab jirim yay def i doom Ba ken du faale nday ya sax   Di fab i téerey def i koom Du faale junneek i gëléem Ku ñëw mu jox la ba nga luum Kuy dem di ñëw ak ku fu sax   Di tagg far Ngën ji Mbindeef Te faalewul yàpp wu duuf Ba faf yaram wa dafa loof Te xeeti ñam ya ne pacax   Di dugg i xalwa ciy kërëm Yonnen ba jox ko fay ngërëm Te boo ko dee woo ay dërëm Du tax mu déglu la nga wax   Moojaa ku deeti wax i bóot Di sulli ay xam-xam yu xóot Ba sunu xol yi dootu root Ca dab ya ibliis def i ndox   Moojaa ku deeti wax muriit Lu koy fegal pexey mariit Di soppi dof mbaate baliit Muy cam su yewwu te forox   Kuy saafaraati ràggi xol Ku deeti far tilimi xol Ku deeti xoolee gëti xol Bay jis lu ken dul man a wax   Ku deeti dundal guddi yi Bëccëg yi yépp ak waxtu yi Bedd yi yépp ak bunt yi Foo toll jis mu di fa dox   Fu ne mu def fab jullikaay Ku ne mu boole la ak i gaay Digal la teg la cib jataay Te du la wor te du la nax   Di jiite waxtu yiy juroom Du wuute mukk te du tiim Xasaa-idam sëf nay gëléem Ajaa-ibam sëf nay warax   Di bind guddi du nelaw Bu jëmm yépp nee selaw Mu dem ci péey bu ne xeraw Bu bët setee mu di nu wax   Kii ku ko jis sax ku ko jis Ku jis ku jis waa ju ko jis Su ngéen demee ca boo ba bis Mu rammu leen ken du torox   Doomam ya ëpp nañ sëriñ Seexam ya doy na ñuy sëriñ Ay taalubeem raw nañ sëriñ Kuy roy na roy ci lii ma wax   Moojaa ku deeti tarbiya Ba noppi daa di tarxiya Ba noppi daa di tasfiya Ba kum gërëm dootu torox   Moojaa ku deeti taxliya Ba noppi daa di tahliya Ba noppi daa di taxliya Ba ku ko jis daal di ne ax   Ku deeti xamle tasawuf Te bis bu ñëw muy gën a saf Ba gaa ña delluy saf i dof Garab yu ndaw yiy doog a sax   Ndax ngér mi dellu yees a yees Ndax YÀLLA am ca gaa yu fees Mbaa gaa yu sóobu ba ne suus Ca péeyi góor ña di ca wax   Wuy ma ne wuy man ki ma ron Te ndox mi yol fi sa ma ron Lu nekk maa ngi ko naroon Fu may duyeeti ngën gi ndox   Wuy yoonu tarbiyaa ngi jooy Ngéram mi def ñall ak i mbooy Cëy àddina aka man a njuuy! Te man a wor te man a nax   Tarbiya yaw def ngab jirim Ñàkk nga waa ju saf xorom Nun ñépp noo ngi ne gorom Ni jën yu ndaw yu ñàkk dex   Soo doon jigéen ma ne la tay Muurul bu jag dootul a sëy Far yi fi des duñu la doy Luñ jaayu jaayu duñ la nax   Déglul ma jooyle alxuraan Waayam ju mat ja ba rañaan Da koo defoon ab kerkeraan Di dem di délsi di nu wax   Ca lay jiseek Ngën gi Mbindéef Moo di kënoom bay noti seef Gaalam ga mooy jàlle mbindeef Ca bis ba kenn dul tal a sex   Moo ku la deeti def ci taax Di sotti lajkoloñ ju baax Boole la teg ci lal yu baax Te dem fanaan ci néegu ñax   Mo ku la deeti jëndlu Mo ku la deeti jànglu Mo ku la deeti bindlu Bu ñuy nelaw mu di la wax   Ku deeti jàpp ay junneem Di def ci yaw mbaatey gëléem Te def ma koomam jamonoom Ku ko fu xam na ma ko wax   Ku deeti fab lim ub kurus Ci xeeti xaalis ak wurus Di sànni gaa ya koy durus Te di ca raaxaley tarax   Ku fabatiy laaya di nas Araf ya takkoo ni kurus Saahir sa mel ni kuy durus Baatin ba mel nikib tabax   Moojaa ku deeti listixaar Ci alxuraan di tuddi saar Di tuddi laaya di xiyaar Ba ne la lii la YÀLLA wax   Mushaf ya lay wéetalikoo Durus ga lay fàggandikoo Taalif ya lay jottalikoo Leer ya gëndoo mel nig melax   Mbaakol di bind di ko yót Gànnaar di bind di ko yót Saalum di bind di ko yót Muy jënd ay móol di ca rax   Boo féetewoo di ko bindal Mu féetewoo di la dundal Boo koy bayal di ko bindal Mu sàkk ñuy bay di la jox   Di la defal can ub jigéen Labat ko yët la doo ko miin Te gàddu say bir nga ne tóon Mbaa nga ne gumm nim petax   Su ma yëgoon jënd i mushaf Su ma yëgoon bind i mushaf Su ma yëgoon dëju ba xëf Su ma yëgoon matul a wax   Su ma yëgoon di ko bayal Di ko bindal di ko demal Di ko sukkal di ko dawal Te di ko rootal dabi ndox   Muusaa Ka seetal say moroom Te kon nga sant sa BOROOM Seetal ñi weddi jamonoom Ak ñi wéy ak ñiy bëgg a wax   YÀLLA laram bu mu gërëm Loo ko jëfal am ca ngërëm Soo ko joxee benn ub dërëm Mu ful ko ay junni yu sax   Leeram yi tax lay am i yëf Di way araab di way wolof Te xam ne jàngóo sax u lef Mbóotam mi rekk a la ko jox   Leeram gi tax laa am i gaay Te donnewóo ko ci sa baay Fekkóo ko woon ci say najaay Ku seetlu rus ba ne tesax   Te xamalóo leen i masal Te firiloo leen i fasal Te bu ñu sukkee duñ desal Lii sopp Bàmba rekk a tax   Te dunŋñu xàcc duñu mer Te duñu xàddi du ñu bar Te duñu yoqi wut i kër Te du ñu fecci la ñu wax   Sëqal i bopp ne suxur Di fande tey soli sagar Nga tëdd ñuy defar sa kër Loo digle ken du ca nasax   Waajal te jëm ci sa BOROOM Te jéem a sàmm sa juróom Yaar yii ñu boole ñu ne xiim Te xam ne bis da na ñu wax   Ngir ki la daa sàmmal di feg Di la tinook ki lay alag Bu sàmmatul tay ak ëllëg Boo farluwul danga torox   Alhamdulil laahi na ngeen Sant BOROOM Aras mi leen Tàbbal ci ngéram mi te ngeen Jis ko mu jis leen ngéen di wax   Alhamdulil laahi ndegam Tuubaa di Màkkay aji-gëm Ku yéene aj te manla dem Na fas siyaareji te dox   Ku xam te xàmmee jamonoom Na xam ne YÀLLA ki nu moom Moo boole penku ak soowoom Te yori bóotam di warax   Alhamdulil laahi na ngéen Sant ki tax mu jege leen Dogal ba jiitusi na leen Dogal ba rekk a nu ko jox   Manoon nanoo dëkk ca Ngaay Walla ca Podoor ak i Gaay Walla nu faf dëkki fa Xaay Di xëy di gont di ko dox   Manoon na koo defi Gaboŋ Nuy fay i paas di yor i boŋ Walla mu dem ba ne nu meŋ Ba ken du xam réew ma mu sax   YÀLLA bu sun réew yi di naaw Di wuyu YÀLLA niy njanaaw Yal nanu dal fi sa gannaaw Nga boole leen far ne tarax   Yal nan ñu rob fa sa gannaaw Kurél ba ngay bokkali géew Te may nu mbég mu gën a gaaw Xefiinu bët mbaateg melax   Àllaahumma salli alaa Sëydinaa baabil hulaa Bi haqi haaidil malaa Yërëm nu boole nu sarax
Aji-bind ji: Ismayla GéyAji-topp ji: Seex Lóo