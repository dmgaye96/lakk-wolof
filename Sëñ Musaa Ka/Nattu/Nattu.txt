Bismil Laahir Rahmaanir RahiimWa sallal Laahu halaa Sëyyidinaa Muhammadin wa sallama tasliiman
Mbooleem murit yi dégluleen ma yee leenCi biri Seex Anta buleen nelaw yéen
Li may nelaw nelaw du tee ma yeeteLi may gëlëm gëlëm du tee ma woote
Amaa na kuy nelaw-nelawlu ngir réerWaaye bu dee fi yeete dootul yàndoor
Buleen di fàtte Yàlla ak dogal yaaAk àtte ya ak sañ-sañ ya ak bugal yaa
Kàttan gu ànd ak coobare ca lay jëfLoo jis mu xew mbidéef manul sañul lëf
Dogal bu am day lëkkalook i xew-xewNgir ku’ñ jisul war naa lëkkook i sew-sew
Te Yàlla doo ko jis ba xam la muy defLoo xejji xejji Buur ba làq la’y yëf
Ku gën a xejji, gën a jis nattoom baaKu jege péey ba’ay gën a jis tiisam yaa
Te Yàlla kat xarit ba lay musiibaalNgir darajaal ko mbaate muy ku muy baal
La Yàlla jox xarit ba ciy maqaamaaTe manukoo jëf nattu lañ koy xaymaa
Te bala laa wóolu ba jox la bir yaaNga muñ yenam ba aw ca tànki mbër yaa
« La nabluwanna kum… Lis saabiriinaa » » A hasiban naasu… Lil kaasibiinaa »
Moom la’ñ waxoon Yónnen ya ak Labdaal yaaAk Xutbu yaak Waliyyu yaak Lawtaat yaa
(Wa xaala Xutbul Lawliyaal BakkiyyuRadiya hanhul Laahu wal Makkiyyu):
 » Wa fil hadiisi: In ahabbal Laahu »« Hubaydahuu bin nukbat-ib-talaahu »
« Fa haysumaa yastabir-ij-tabaahu »« Wa haysumaa bihaa-r-tadaa-s-tafaahu »
« Ahlul balaa laysa lahum miisaanu »« Wa laysa yunsaru lahum diiwaanu ».
Déglul ma wax la la daloon Yónnen yaaAk Saaba yaak waliyyu yaak xejjam yaa
Soo xalamee bir ya amoon ca baawonMbiram Sëriñ Gaawaan woyof ci baatin
Seetal boroom muñ ga ñu naan AyuubaaSax yaa ko daa xëccoo di wat ni’y koobaa
Te teewu ko sant di wax: AlhamduMoo tax ba Yàlla naa ko: Nihmal Habdu
Seetal ma Daaniyal ma daanu cib teenÑu boole kook gaynde yeew ko cig ceen
Gaynde ya faf di mar yaram wa muy reeÑu far ko jàngal saar ya rab yay waare
Yahyaa nattoom ba dootu am ci SenegaalNoon yaa ko jàpp xar jëmmam ja  yaari gaal
Muy bëgg a wax, Yàlla yabal JibriiluNe ko: Bu nee; Eh! Dootu doon Marsuulu
Soo xalamee maam sunu IbraahiimaaBam laata am xaliila ak haliimaa
Noonam ya génnee nañ ko muy bay feelaaBa Yàlla rendiloo ko Ismaahiilaa
Ñu dellu taalal ko bënnug NamruusaaDef ko ca biir Yàlla a seral suloom saa
Seetal ma Yónnen bu ñu naan YahquubaaGumba na ay at di palamtu néeg baa
Da daa simbóoy rongoñ gannaaw bu YuusufaaSànkoo ba fum jekki saxoo « Yaa asafaa »
Soo xalamee Yuusufa ak bokkam yaaDellu xalam kasoom ba ak tuumaam yaa
Dootóo ragal ku dul Ilaahin naasiDoo yox-yoxeeti ngir pexem Xànnaasi
Nattub julit day yokku ay maqaamaaBaa muy sippiy ñaawtéef bisub xiyaamaa
Nattoo di ker-keraanil Lawliyaa-iKu weddi laajal Xayral Lanbiyaa-i
Mas nañ ko génne mu dem ba NajaraanÑu di ko sànniy doj te naan day jabaraan
Noon yaa ko génne Màkka ngir bañ diineBi isni Rabbihii la dem Madiina
Fanaan na ci’m xunti, fanaan ci ay dojÀnd ak Abaabakar lu nekk ñuy daj
Fab nañ ko tàbbal ko ci biiru SarwaanJox nañ ko tooke teewu koo doy kéemaan
Keroog la Yàlla wàcce saarun naasiAk falaqi mocce ko Xayrun naasi
Bisub keroog la Yàlla daane kéefarYëkkati lislaam loolu doy na tiitar
Dunyaa xanaa du moo di sijnul muuminiWa jannatul kaafiri ñii ñaar duñ mane
Dogal bu am Yàlla a ko def te xam naDi ay, di yiw, soo gërëmul,  gërëm na
Seetal Sahaaba ya gannaaw Yónnen baaWareefu koo wax ku xamul baatin baa
Amna ci bir yoo xam ne làmmiñ du ko laalAmna ci bir yoo xam ne deef na ko misaal
« Fa wajabal imsaaku hammaa sajaraa »Waaye danaa la fi mosal file daraa
Ndax ku xamul yaaram mu dolli ko’g waarKu man araab na seeti « Nuurul Absaar »
Ginnaaw Rasuulul Laahi ak SiddiiquLañ rendi Usmaan dellu jam Faaruuqu
Ray nañ ko tuumaal nañ ko, jàpp MarwaanMa sooke bir ya dégluleen yéen Gaawaan
Gaw nañu kër ga arbahiina⁴⁰ yawmaaWa tishatan⁹ lii doy na fecci wormaa
Ken mas la jis nañ rayee Abdul LaahiDañ koo « salab »†  dog bob ba wóor na Laahi
« Yawmal jamal » toj nañ bëtub càmmoñ baaBis ba ca des ñu toj bëtub nday-joor baa
Muhammadum Abaabakar SiddiiquRayiin wa jar na waa ju nekk yuuxu
Ray nañ ko wat ko sànni cib santaareTaxan, jafal ko, boole kook himaari
Aliyyu Haydara ma doon jàmbaar jaaAbul Husayni wal Hasan yaakaar jaa
Bañam ya ray nañ ko ca réewam KuufaaNgir weddi Yàlla gaa ña rob ko foofaa
Fa muy jullee fajar la Ibnu MaljamFab jaasi, nëw, bett ko daal di koy jam
Seetal Husaynu yawma haasuraa-aaLañu ko ray ca réewi Karbalaa-aa
Noon yaa nga yor bob ba gannaaw bu dee naaLàmmiñ wa naa: « Sa yahlamul lasiinaa »
Seetal Hasan noonam ya dañ koo tookeMu daal di faatu soxna saa ko sooke
Ñoo tooke Saadiq dellu tooke BaaqirÑoo tooke Sëynul Haabidiinat Taahir
Sëtub Rasuulul Laahi Muusaal KaasimiGëneefu koo am ngor ci doomi Haasimi
Taal nañu néegam ci kawam ca BahdaatTëj nañ ko ay at baat ba mel ni ag raat
Yànquuba doomi waa ju naa DaawuudaaKookaa rëyub nattu asal mooy waadaa
Fukki at ak juróom la am cig bënnAw buru lay reere te mus la génn
Seetal Anas baayub Imaamu MaalikiDoomam a xàll ngiir mi tax nuy saaliki
Tëj nañu koy at ci kasoom la faatooMbër ma ko jullee wuutu foofa faatu
Xanaa xamóo Hilaaju Suufiyyooy mbërDóor nañ ko waxtuw tàkkusaan junniy yar
Mu tëe weddi gaa ña far ko rendiSànni ca Dajlata, amoon nay jéndi
Xanaa xamóo Jahfar doomi YahyaaTëj nañ ko far ko rendi, jéng Yahyaa
La Muntasir def Mutawakkil baayamMaseefukoo jis, ray ko donn i gaayam
Ken mas la gis nañ raye Abdul XaahirAk Murtadaa ak Mustahiin ak Naasir
Dañ leen a tër daaj pont booleem cër yaTogg biteex sotti ca booleem gët ya
Abbaas boroom daara ja woon ca MisraaTëj nañu koy at far ko ray fa Bisraa
Boroom jumaa ja woon ca FaakahaaniTëj nañ ko far ko rendi toj bunyaani
Xanaa xamóo Mansuuru Sayfud-diiniMoom lañu génne woon mu dem ba Siini
Seetal ma kañ dàqe woon ca réew yu sori yaMu jóge Misray daw ba Laskandariya
Ñu jot ko far ko jàpp tëj ko foofaTe woowa waxtu moo defoon xaliifa
Ndeem xulafaa-u yiy donoy RasuuluÑoom lañu def nii kenn wart’a wóolu
Soo xalamee Saasaliyyook SahraaniiKalaame nañ leen nattu leen sëhraani²
Soo xalamee woroom yenenti ngiir yaDoo jis ku daj la ñu dajoon ca buur ya
Ahmadu Hanbal ma rawoon ca ngiir yaaÑenent jéng lañ defoon ca yeel yaa
Daa nañ ko caw téeméeri yar subaak ngoonTe mas la weddi Yàlla mas la moy yoon
« Wa yaxtimul xur-aana kulla yawmi »« Maha xiyaamihii mudiima sawmi »
Ci lii la sax ba Muhtasim xëy faatuBuur ba ko tëjlu woon, taxul mu yaatu.
Ba Muhtasim faatoo, ñu xëy fal WaasiqMu yeesalaat kasoom ba dóor ya far sax
Soo xalamee kasob Abuu HaniifaAt ma Abuu Jahfar defee xaliifa
Kon doo xalaatal Siidiyal MuhtaariTéeméeri yar la daa añeek a reere
Téeméeri ràkkaa yu’ñ wubbee: « Alhamdu »La daa def ag naafila door a werd
« Wa yaxtimul xur-aana kulla yawmi »« Maha xiyaamihii mudiima sawmi »
Ci lii sax ba faatu wóor na BahdaatFii yawmi jumhatin la war ci ag jaat
Soo xalamee fitnay  Imaamu MaalikiNgir waxi Haaruunar Rasiidil maaliki
Kon nga ne ndax Maalig amul karaamaTe xam ne day ragal ëllëg malaama
Seetal mbirum Amiina ak MaamuunaaTe xam ne ñoo dogog geñog Haaruunaa
Da koo yalam ba xam ne gaa ya dee faMu ray ko daa di xëy defub xaliifa
Su ngeen gëmul lii yéen muriiti GaawaanNgeen daal di yër téereb « Hayaatul Hayawaan »
Te xam ne tay bu dul konak farañseMbir ma amoon dana amaat ci saa si
La ñu defoon gaa ya gëmoon Yónnen baaMisaal ma war naa am ci gaa yi Bàmbaa
Waaye farañse not na góori SenegaalÑii ñu fetal, ñii ñu duggal ci seen i gaal
Ñii génn gàddaay, ñii di dem ba faatuÑii joxe seen ngànnaay ne ndax ñu yaatu
Fab nañu Saamóodi ca réewi sooseYóbb Gaboŋ booleeg Boraama Siise
Taalal ko puur ba ñuy lakkee bulaañseDef ko ca biir laa hawla ma’b farañse
Ñoo génne Laamdu Julbeeri yum ÑooroRay Makki doom ja jàll Fuuta Tooro
Ñoo dellu ray Almaami Abdul BuukarAhmadus Seexu jàpp Abdul Xaadir
Jàpp rakkam Almaami Aali BuukarYóbb Gaboŋ doom ja ñu wan ko puutar
Ñoo génne Albureeki Sàmba CeelawFukraas yi yéen penku ne leen ma waawaw
Wuuri Kajoor ya fi ne woon ca baawonÑoo leen tuxal xëy taxawal Tiwaawan
Raatale doomi buur ya woon fa SaalumRaatale Siin, Gànnaar taxaw ni maalum
Sëriñ sa woon diggante Waalook NjàmburÑu jàpp leen génne fatul ab jàmbur
Ayna Sëriñ Màkka  Biraama xaadiÑoo ka ne woon cas te moo rawoon kuy xaadi
Sëtub Mataar Numbe ma sànc KokkiAhmadu Aaminata ñoo ko sànki
Nan jéem a dëddu àddunag bonam gaaTe xam ne waa ju aaye wal ayam gaa
Dunyaa di tiisu gaa yi jëm ci YàllaTey àjjanay yéefar yi weddi Yàlla
Ku weddi seetal Ahmadul MbàkkiyyuBam laata donn Ahmadul Màkkiyyu
Noon yaa ko génne néegi Mbàkke BaariSàndarma ya a nga naa ko Ndar ngay jaari
Mu jaari Ndar  muy bëgg a mel ni DaaruÑu daal di koy jallax mu wéy Ndakaaru
Soo xalamee yaari guddiy NdakaaruBa dégg wax ja mbër ma wax nga waaru
« Isaa sakartu saalikal mabiitaa »« Wa saalikal amiira was sabuutaa » »
« Taarat ilal jihaadi bil armaahi »« Nafsii walaakin zabba hanniil Maahii »
Noon yaa ko génne foofa yóbb GalwaaMu sax juróom yaari atam ci balwaa
Dem na Konaakri ba dem MaayombaaTe mas la yox-yoxi ba délsi Tuubaa
Kasook fital baa karawaas mbaa jaasiDu tee Sëriñ Tuubaa di way jinaasi
Mu ñëw ñu fab kaarce ya booleek MbaaxaanCi kaw i tuuma lépp def  ay caaxaan
Ngal doole Bàmba du moroomam kàccoorNgaaxi tukkal deefu ko bergal mboccoor
Yen ba’ñ yenoon Xutbu ya ak Labdaal yaTe àttanuñ ko moo ko fab raw gaa ya
Diŋŋeeñ di wéy te tawatul balaa yaSuuratul ahwaani la am ciy laaya
Sëriñ si naaxis lañu Bàmbaay kaamilBër yépp suq lañu Bàmbaay kaabal
« Man sakka fii saalika fal yujarribi »« Wa man yu jarrib baa-a bit taxarubi »
Xandeer akub dërëm akub diinaaruÑoo yam fa Daam te du mayey daynaaru
Bàmba a kumal moo di donoy RasuuluMoo ñime mooy kenn ku wecci mbooloo
« Wa xiila rubba rajulin ka alfi »« Wa rubba alifin xiimatan ka uffi »
« Muhammadun Fardun yafuuqu tasniya »« Wa faaqa jamhan wal hadaayaa muhniya »
Sëriñ bi cem soo ko xiyaas mu yées koTe moom palaas boo ko wutal mu fees ko
Sëriñ bi as lëf ciw desam la ñéddalSeex Anta moo tax noon ya faf ko randal
Ku donn saahir war a jënd baatinSaahir balaa man a taxaw am baatin
Kuy rëbb day xiif aka mar sax baa muNangoo guddee, baa du fatal lu’ñ taamu
Jaaraama Maam Seex Anta yaa gëm BàmbaYaa taaru yaa tabe te gëm Yónnen baa
Yaa jëkk a fab sa mbir ci seenu askanJébbal ko Sëriñ Tuubaa niruwóo laak ken
Gëm Yàlla gëm Yónnen ba am Sëriñ baaMoo tax nga gëm dogal ya àttan yen baa
Gëmug dogal te aw ndigal fokraasiNii la Sëriñ bi def ba raw farañse
Sa yen bu rëy bi diis na mbooleem SenegaalTe tawatóo kalaamewóo « Nihmar rijaal »
« Far rajulur rajulu man yasbiru fii »« Baliyyatin wa nihamin haysu tafii »
« Sabran jamiilan » Mbàkke yaa wakiiluYaa wóolu Rabbal harsi maa la wóolu
Nattu yu rëy booleek bariy jalooreÀnd ak guddab tànk la mbër yay loore
Yaa fi demoon Konaakireeki KongooFekki Sëriñ Tuubaa neleen ma gongoo
Yaa bari ay ndam te bariy jalooreYaa dem ba romb géej ga romb Tuuri
Yaa Aji, Umra, dem Minan dem ArafaYaa dem Safaa, dem Marwattak Musdalifa
Siyaare fil Madiinatil MunawwaraManeefu laa gàkkal haraam nga sawara
Ahmadu Njaay, Mayoro, IbraahiimaaYaa leen xamal Maqaama Ibraahiimaa
Ramm nga leen tàggoog nañook sunuubaaSiyaare nañ Tayba siyaare Tuubaa
Ajaale ngaak mbër wommataale say doomTe mante Bàmba Sàmba yàqóo sam koom
Fab pawiyoŋ ba fa Rasuulul LaahiYót ko Sëriñ Tuubaa ndamul Wallahi
Seleŋlu nga’w ŋàññi ci wàlluw YàllaFees nga palaas santal te wóolu Yàlla
Yaw la farañse teg nattuy MaaraabuNgir xam ne mat nga Xawsu mat na Xutbu
Yoonu murit sempi nga seenu raayaSaw des lanuy giiroo ba am hidaaya
Sa mboor la gaa yiy xeeñtu fii ba GànnaarNaka nga jóg ñu tuddi Siidil Muxtaar
Yaa jëkk a aj Màkka ci yoonu BàmbaaYaay santiyoŋ ci yoonu Seexu Bàmbaa
Lu nekk yaa ko jëkk a am ci SoodaanYaa nuy mosal di nu musal ci ay daan
Yaay ndimbalal réew mi ci at mu bekkoorYaa doon lebal waadoola yeek ñi fiy buur
Jirim yi ak miskiin yi ak ñiy baayooAk muslukat yi waa ju ñëw nga waayoo
Amaana kuy ndokk witax baaraam baaTe xam ne yaa cenal ndayam baayam baa
Maneefu laa suuxlu ba suul sa ndam yiManeefu laa gotti ba suul sa jëf yi
Yaa war a sant Yàlla ak Yónnen baaNgir foo tax ràngoo ngëneeli Bàmbaa
Bàmba takkal na la midaayi baatinAmul ku koy tekki ladaa Booroom kun
Mbërum Sëriñ Tuubaa maneefu koo daanMa ngay takkee ndomba fa péeyi diiwaan
Maam Anta Njaay Wàcci na am na’b yaaramAm ilimaan gàllewuleen ci Maaram
Yaaram du gam-gamlook sa gan mbaa xaadamWallaahi waa ju nekk xam na maasam
Taxawlu naa lii doy na gaa yu baax yiWaa ju ko dégg war a muñ balaa yi
Te war a muñ nattu yi ak bekkoor biTe war a tuub bon-bon yi ak bàkkaar bi
« Ilayhi tubtu tawbatan nasuuhaa »« Min kulli maa fahaltuhuu xabiihaa »
Bu dul konak xalaati ñiy parnooseDanaa fi way way wu dëfal waa suu si
« Ahaasanal Laahu minas saytaani »« Wa kulli haasidin minal jiiraani »
« Wa min tafassuqi wa min takabburi »« Wa min tahawwudi wa min tanassuri »
Saytaane day mbër miy liggéey i ruuxaleTubaab bi dib dagam di gënloo féewale
Xanaa yëgoo ci Al-Quraan la Yàlla wax« Innas sayaatiina la yuuhuuna… » ilax
Naaféq yaa ngi daw  di raam ngir jamonoJàngal: « Isaa laquul lasiina aamanuu »
Bu ñu demee Tuubaa nirook waa TuubaaTe buñ demee ca réew ma mel niy koobaa
Waaye Sëriñ Tuubaa maneefu koo naxManeefu koo njublaŋ ku tawlu day tex
Tabaarakal Laahu na def bóotam yaaCi Ahmadal Maamuuna ak rakkam yaa
Cem su nu naa Ahmadu Faati TuureYal nañ ko tuuri may yu doy waa Tuure
Te Bàmba boole nu ca góoru diiwaanTe fab boroom Gaawaan mu dellu Gaawaan
Te yal na waa Tumbuktooki ÑooroJébbalu ak Sigooki Fuuta Tooro
Te taal ba Bàmba taal ci réew miiYal na ko Seex dekkale far ci réew mee
Te dem gi yal na dollikuy maqaamaaAk i ngërëm keroog bisub xiyaamaa
« Aamiina aamiina wa sallal Laahu »« Halaa Nabiyyinaa wa man waalaahu »
« Muhammadin wa Aalihii was Sahbi »« Wa kulli muntamin lahuu fii hisbihii »
« Wa radiyal Laahu hanil Xadiimi »« Mahat talaamiisati bil Maxduumi »
« Wa wahabal Laahu bihim li Muusaa »Ànd ak Sëriñ Tuubaa te tàggoog buusaa
Allaahuma salli halaa Sëyyidinaa Muhammadin wa Aalihii wa Sahbihii wa Xadiimihii wa sallim.
Aji-bind ji: Omar Siise Al-Faaruq