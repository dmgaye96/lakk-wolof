LOYU F
Fegul te fog te foogu tey ku fendi far 
Ci lépp luy fëkke te am fulla ju far
Te fuglu fàwwu Yàlla tey fàggu bisam 
Ba mujj tey farlu ba feesaluw fanam
Te femm bakkan bi te fàndaañu te fëx 
Ba fagg bul fippu ba far tàbbi ci pax
Te bul di féttéerlu ba fiirook sa bakkan
Facanteel ak moom te far ak Yàlla ba fen
Fépp fu saytaane ñëwee nga fénati 
Te xam ne lépp lum la wax day fenati
Yàlla ku fiir la kon faral féete fa moom
Àdduna daa foytu te ag sax du jikkoom
Te fiir la guy firngale fàdd lay fexe 
Ku ci ne foox sa tànk far ñàkk pexe
Nga rët sa faalànq gi fettax ne fëlëñ  Te fekk fomm wéy nga fënde nib fëriñ
Nga fande fii ak fële feccikul ca teel 
Lépp lu lay musal ca fiir googa fexeel
Sa faayda firndeel ko ci foog ak fagaru
Fab jiwu fit te dem ca tooli xol faru
Faxas sa fóoy gi tey fésal sa yéene nag 
Te ful sa jëf mu feese yiw nga falu nag
Fodaŋ sa bakkan bi te folli ag palam 
Te fecci kóllareem ga fas nag sa kanam
Faramlikug tenq ga bum la fif ba tax 
Nga far ko kon nga fuuti fequl te nga fëx
Firincikul ca buum ga filli teel a fog Fenam ya buñ la fàbbi fippul të ko nag
Fabul te fas yéene mu foñ la foñ ko it Te bul ko faale it na fàndaañu ba rët
Bu follikoo ngay falu fàww fëll it  Ca maas ga for mànko ci coona fés ci sut
Defal sa fàggulde mu doon ay jëfi yiw
Yu yéene lal, te farlu, kon sa yiw wa lëw
LOYU X AK Q
Xarit xélul te xellu aw ci xàllu xam 
Te xér ci xëntewoo lu lay xiir ci xalam
Te xettalil ku nekk xiirtal ko ci xay 
Te bul xatal sa xol bi it ba xëy di xay
Te say xalam na dooni xiig nga xuuyi mbéey 
Te bul di xottente te xér nag ci liggéey
Melal ni xettar ci ku dëng mel ni xaal 
Ci soppe yépp ku xuloo nga xañ ko paal
Te bul xulóok a xeex ak ay xasante yaw 
Te bàyyi xiirook a xëccoo lu man di xew
Te bàyyi xeebante xaroo xoddiku yaw 
Te ngay xereñ te jéem a xejj jëm ca kaw
Te xeet xumaagi xol bi xembi ay xalam 
Xerawlu yiw wa faj sa xëndóoñi xalam
Sa xel mi bum xuuge na jub xocc te wér 
Xëllóob ya buñ la gën di aaru kon nga ñor
Bu say xalaat xajam nangay xajoo ku ne 
Te bul ko xumtoo te xemmem njariñ lu ne
Te bul di xàddi bul di xàcci xàllalal 
Ku nekk u xàll bul di xallal it sa xol
Te xippi gët yi xoole bul di xuuse it 
Te bul di xand xur wu xéewal ga newut
Te ngay xareek àdduna xas ko xupp ko 
Te xoqatal ko xuuxle it ci xeexi ko
Te xam ne màggat mu Jigéen mu xubbidaas 
Te xetembee xetembe xàŋŋ gët ya laas
Moo di misaalam bu ko xoymet sa kanam 
Xëb ko te far ci xol bi xuulu ag bëggam
LOYU R
Rayal sa rëy gi rendi reewandeek ragal  
Te roy rafet-rafet yi réccu ràggi xol
Raxas sa réeri xol ba roppi ñépp raw 
Te roof ca rus Yàlla te rembatal ko yiw
Te rëcc saytaane raxal fiir ga mu yor 
Te rat ko rinkil ko du ruur génnati far
Te bum la rambaaje defal rokk ci moom 
Ratt daŋar ja rékki mbooleem i naram
Te rënk gëm ca róog te bul raf ba mu rot 
Te rikk bum la xoqatal ba tax nga rët
Bakkan bi ruuj ko rijj reen ya riije ko 
Te rëq ndiggam la te ray ko robi ko
Àdduna rusloo ko te raaf rëddi faram 
Te bul di ruusaanu akay ronn i yëfam
Tey raju bànneex di ko rog, ràññe ko moom 
Ragg téram ba ba mu set rësal pexeem
Sa noon yi buñ ree bu ci kenn rëcc tam 
Na seeni reefu ne ci yaw bu leen yërëm
Na seen dereet yi riix ci suuf si rungleen 
Te ràngleen lu rëy te metti rombleen
Nangay rañaan di jàggi ruur di daw fu rëb 
Di tuub i rëcc-rëcc roñ ca yiw ya ŋëb
Te riggalal ngëneel ci xol bi yuñ ca riim 
Te bul di reggal it sa kàddu dee ko riim
Te bul di ràppal ak a reesal lu lewul 
Donte lu ras nga am te am rooy rafetal
Te bul di rànnamtalu ngir ràbb ca wor 
Ngir jëfe kuñ rëbb la daw ko jiitu far
LOYU S
Sotoxlul saŋes Yàlla war sàllu ngëm 
Te sóob um lefam daw ba seer ug palam
Sawar am sagos muñ te sàkk ub sagam 
Te sëmbërtaloow yiw ba gën sépp sem
Te sartaagal’ak sag safoo Yàlla jëm 
Ca kaw sippi ag sew waxam mbaa jëfam
Te naan kaasi ngëm suggalee sell yaw  Te bay saw sas ak gopp sunnas ka xam
Selaŋlul te bul dox di sonjaanu sas 
Te ngay sopp Yàlla’ak a santiy mayam
Sa bakkan bi dang koy sébéj bam séxéñ  Ci ag nooy ak ug topp sunna ak sëfam
Te siiwal pexeem bul ko bàyyeek sagoom 
Dafay sooke aw ay sexeeral mbiram
Te siiw mbicci kaaraange semmal ko jëm 
Fu sooŋooŋ ak ug sooy newul ak tilim
Nangay sémb loo man di sottal di sos  Ne siiw am njariñ ak sutura ak ngërëm
Te bul jëf lu suufeek lu sew bul soxor 
Nangay jëf lu set saytu sàqiy payam
Nangay sonne xam-xam soril luy safaan 
Te bul sob te bul sikkal it senn cam
Te bul sóoru mbër it ndegam suq nga 
Te bul soxlu mbër soxlawool ug manam
Te bul siis itam ab siboor saytu ko 
Nangay seexlu ñaawtéef wa sib ag jëfam
Te bul sànj benn ub jullit sopp ko
Te bul koy sabooteek a salteel deram
Te ngay digle ag sell bañ caa selaw  Suturaal ku nekk it te sàmm ub deram
Te bul def safaan it ba tax ngay sëngéem 
Sippeekul di surgab ka man tey ku xam
Safoo sab sëriñ fàww dib sang yaw 
Te sa baati seedeem ka sapp ug demam
Nangay faj sa jikkoy saŋañ sempi ko  Te bul suux ci sañ-sañ yi Yàlla a ko am
Te bul nég ci am mbir suba’akiy sibir 
Dafay faatal uw yiw du sottal mbiram
LOYU T
Toroxlul te tuub tey topp Yàlla te teet tereem 
Te teey tabe tey tàggat bakkan beek a daw pexeem
Toŋal ko te tóngook moom te tëkku ko bul ko tëy 
Toroxlu ci Yàlla’ak ug tëyam sàkku yërmandeem
Te bul toog te bul jëf it ci maa tey mu tond lool  Na tandu te bul teeŋal ku të togg tuskareem
Tegul yaw ci kaw yoon wii taxañ bul ko teggi tam () te bul tagatémbeek ug tàyyeel ak lu deesi yéem
Te daw tabarondum digg njolloor mi ngay taseel 
Mu teggilook’ay tàbbiloo teen i tappaleem
Fegug Yàlla moo gën ngën ji tungaar ak iy tata  Nangay tàbbi kaaraangeem te bul génn bul ko jéem
Te taafenteloo nag aw turam foo fu man di dem 
Te ngay tos sa xel bam saf ku dul yaw nga far ko tiim
Nga tutti sa xol bam set ci tér ak tilim-tilim 
Te muñ tiis ak iy tar-tar ba gis tërgën ub taneem
Te daw tañaxook tànjaŋ ci mbir moo xalaatagul 
Te daw tumurànkeg xam nangay tàpp cig wuteem
Nangay tànn say àndaale tey tànnu taaru jëf 
Te tàmmal sa làmmiñ wax ju yiw mbaa nga far ne xiim
Te tooke sa bànneex far ko tiiñal te tanc ko 
Te tuumaal ko far tëjjal ko tàbbal ko ciy pexeem
Nangay tembareel say mbir sa jëf takku am njariñ  Nga lal tesaranteg muñ te bul tayle ngor ci keem
Te ngay bàyyi téesanteek a teefonke ak tërëf 
Te taataar toroxlul nag ka deesul gis ug tëleem
Te tàpp ca xéewal yee te jug tepp-tepp yii 
Te tàggook i tër ak taq tey fab teraanga leem
AG MOTTALI :
Laa yéene woon a indi fii nag la mate 
Te mooy wolof ya sànku woon ba të jote
Ma jug dabaatalaat ko ngir mu dekkiwaat 
Te suuxataat reen ya ba xob ya seqiwaat
Ba meññatam ma ñor njariñ la daj fu ne 
Ku nekk mos ca kotttéef la daj ku ne
Ñu bokk fëx ku des ginnaaw jéem a dabe 
Te daw ba roppi népp nag te buñ rabe
Mu doon i mbég ci népp tey ag sigére 
Te xel yi dal ba xol yi dootul fér-féri
Yaraax-yaraaxam yi yitam fatt taraj 
Ba ab poroxndoll du des bu lenn xaj
Ba sun cosaan xajam-xajam ya set welas  Layaat ko seggaat ko ba tër dootu ca des
Ñu rat ko nag ba dóotu dàngaŋ jawali 
Ci ndàndfayfayug keneen bay lëjale
Ne nit amul lu dul cosaanam ak ngëmam  Cosaan la it làkk a ca jiitu nañ ko gëm
Ku wàcc sab àndati ànd boo dem it 
Fekk boroom ca kaw ne déjj day ku mat
Ndegam dangaa waññiku delsi ci sa bos 
Fekk keneen toog ca dangay ku xel ma des
Kon maa ngi woo népp nu bokk takkuwaat  Te fonk sun làkk wi bun ko sànniwaat
Nit bu nitee du dem ci tool bàyyi sasam 
Di bay sasuw keneen ba booyal uw sasam
Dafay fexee lippiku ñépp bay sasam  Bu sottalee bayal keneen di ndimbalam
Dafay jariñ nit ki te bañ koo jariñoo  Balaa jariñ nit ki na nég ba jariñoo
Nu ñaan ci Yàlla miy boroom mu boole ko Ca jëf yu yiw ya sun xel it mu dolli ko
Te def ci way wi barke xiirtal nu ci way 
Ci fonk sun làkk wi népp bokk wéy
Aji-bind ji: Sñ Maam Moor 
Aji-topp ji: Abdulaahi Juuf