Way wii nag, aji-way ji Sëñ Maam Moor da koo tëgg ci anamug abacada.Tàmbalee ko ci loyu a indi ci waati Wolof yu jafe yi tàmbalee A yépp. Toppe ko noonu bamu jeex.
KUBBITE GI
Xerawluleen ma sadd fii baati wolofMay sunu làkki maam ya déggatuñ ko faf
Ngirag ne sunu jamono lañu xëy mbaanigJànqe ko yaawur te rañaane kàcci nag
Te xëy ma ñépp këmm mbaa jópp la dalÑa jànq it seen diñe gaay seen wéttal
Gaa ya rañaan war ca gëléemi fande yaTe xit fetal ca ñall yuy golliku ya
Ba génn kéewi dànna yoy ëwoon na leenNi dédd def xallóobi gaynde saŋe leen
Jéggi dayoom gu weesu lef moo ma ëlëmMa rët ba tax ma bëgg a dëflu cig wayam
Ngir dekkalaat ko góomu alkandeem bi wérTe suuxataat reen ya ba meññatam ma ñor
Ñu raas ko, fuuyoo ko te racc, def cafaayYuur ca di fas dumóoyu lépp lëf lu aay
Jafal la giim te taal ko ngànj muy béraxDi lekk sun liw bi ba kenn dootu lox
Ñu naan ci dex gi bàyyi tepp-tepp yiAk déq yeek njunux yi, xond-xond yi
Dëtëm ba màndi raggu bokkul ak di ñeerCi lol dafay guusali put di yokk tér
Masëy-bandaŋ wa wenn dooñ la tooyalulWaame wa mooy tooyal i tool te koy ñoral
Ba tax ma fëx àkki wolof ya jiitu woonMuy waxi sun maam ya di mag ñee fi ne woon
Waxiin ya laa jëlaat, fasoo mu delsiwaatTe ñooy wolof yu wér ya, nar ñu dekkiwaat
tudde ko mottaliy mébet yuñ sémbCi dekkalaat waati wolof yoy démb.
LOYU A
Aw naa ci àlli waa Unaare fekk leenÑu àngu ñoom ñépp di an calli aréen
ma ëyu leen ne aaye naa ko, indileenfukki andaar te boy te moytu aawe yéen
Te aw ci xàllu njub te moy anéeri moyTe wut aléeri topp àkki tool ya bay
Te àlli wànqaasi moy ak àkki ngëmmeenBuleen di aas ci ëtt mbaa urmbali yéen
Lépp lu aay ër ko fa tay aayelu ayTey àddu tey aar sa njaboot ci wépp ay
Te bul di ës ba muy waral ñu ëñ sa kéewTe mooy sa kiiraay li la ëw bañ di la yéew
Te bul asar lenn, na ngay afal ku neSa xol bi nay af man a uuf mag ak gone
Jépp ayib ju dul sa jos umpale koTe ëmbalal ku nekk u yiw àntule ko
LOYU B
Ku bëgg nay bëgg lu baax bañ lu bonamTe am mbañum-rus ma di xeeñtu aw banam
Te néewi mbóorant te doon ku xuuyi mbéeySetal sa pooki xol te nàmp batti péey
Ŋoyal ca mbicci kaw ga bul jàpp ci petMoyul barastikook a bàyyi bul di xét
Te rendi say mbamb ca pottox ya te boyJam ko ca baljat ya te bèccingal ko wéy
Te ñàkk paal ku dul ci Yàlla miy boroomTe sàkku mbëbbal ma , ñemeg péete ci moom
Te buddi say bémpéñi xol ba buddi buutSol ca ngëneel ba lépp pendal ak i mbóot
Te néewi bébbant nde moodi pëppi jëfDi pindi pax yu feese pert bum la këf
Defal bërét te binni ngir yéem sa ayibSàkku pexem faj ko te pasteefu te jub
Defal sa jëf yi pàggutéef wëlif poñatLu dee gi bette bette berndeele ko mat
Mbewte nga bërgal ko potoxlu pekki mbégGénn ci mballi barjalug bakkane rekk
Mbémburi xol di yéene nay mbell mu setTe bànk i jëf peeg ko te mbaayàlla poñat
Berul te bul topp mbaboor mi deel bérésLu bon ci ag mbëbëstënam ci foo ko gis
Bul ca deseb patt faral béel ci lu baaxTe bul ca bar sa mbir na bir ci fonk baax
Te dagg pëjji pànka buural sa kañaanTe daal di buur jëm ci boroom bi daw safaan
Te fab sa baag yoor ko ci mbalka mom ngëneelTanq ca naan te wacc mboori xiila-xaal
LOYU J
Damay janeer lu mel n ceeñeeri cofeelMel ni ku ñer cafka ga far ñëggu ca teel
Ba maa ngi jànkoonte ci xol bi aw mettiitWu jeggi njobbaxtani cëy jépp jëreet
Ba xel mi jollasante na ak xol bi, li jibXañ na ma cëslaay ba jamuuj naa ci lu jub
Mel ni njunux ci man, ci kuw maram lëjalMa far di cam su wéet di jukkat di jofal
Te jàmbat ak junj jeñul jóori cibeelMa jaaxle componu ci màndiŋum cofeel
Ba jàmberaayi ronqooñ it di car-cariJàllawle xel mi xol bi it di jér-jéri
Fit wi ne ñogg jokkalook njàqare xolLu sax ne ñumm mel ne coggal gu ñukkul
Ba maa ngi ceeñeerlu ci biir am njayaxaanSamab ñës it call ba maa ngi ñeetaan
Ma ñaxtu ñaxtu kenn ñëwul jàppale maCawarte dem njàqare ñëw jaxalsi ma
Ba càqaral na xol bi, jàmmi jamjamoorMoo ma ñëwal njold ma jéllu kekki joor
jullóotu naa ba faf ne jànjaŋ ca ja baCa digg njolloor ga ba weeroo ni Rubba
Ma sàkku aw ñaraasu mbég jàppandiwulÑu far ma njàmbaasale njëgg mom jarul
Kanam gi ñëkk , ñaq, ñuqi lëf të maMa njoofu ay jafeñ-jafeñ jàmm të ma
Mu mel ni jaani ñës yu ñàng ñoo ma warTe doon yu ñammasle di curpi mel ni jur
Ma aw ci ñallu njommet ak xel mu ñorulBa mel ni am njëgg ma ak curi lëjal
Ma jumm jummi jiiñ jamoono lii ma dalTe xam ne moom du jag du jekkal du jagal
Te xam ne ñàngóor a ko gën jikko ndax itNjekk da koo xamul du jekki it jubut
Ma daal di jàppeelu ci lii ma xam ci moomTe def ko ñukk jàpp nag ca kay boroom
Te ñukk jëm ci moom te jokk nag ci jëfTe kañ ko, njukkal ko te far sóobu ci lef
Dontele ne nag njàqare fim ne moo ma muurNi njoof di muure jaasi war ma bépp boor
Du tee ma jéem a muñ te xam ne rekk ngëneelDeesu ko jox cuune ku muñ rekk la ñeel
Te ñàkk jom day tax a jëf cëkk te itDa nay waral di jëf lu juunu lol jubut
Ay njegemaar yu jekk tey joŋanteFirdawsi cig njoggama yal nan ci joti
LOYU D
Na ngay dëgër ne déjj far jéggi dayoTe doon ku déjjérle di dàkku mbamb yu
Ba mel ni mbëtti deg ya mbaa mel ne ndëfëñDu jàmbatub dagg ni dëññ mbaa wetañ
Te bul di aw ndóol wu dëféenu fàww rekkSaxal ci dàllu bul di dallu mukk nag
Bul di dijooti ndàmm sonn a koy mayeFaral di dànna bob du déjjatuy moyi
Dëtëm ndoxum ndam ma mu neex ci denqaleeñ Nga nòyyi ndeemeexi ngëneel sa diine feeñ
Dët ga di dotti yaw nga des dér daraleNi ku ñu dott tey ku dërkiis të file
Di dëflu ciw tiis te nga ndarkepp sa mbirDëxëñ sa ndaaf te dàmbe mbeg ak i naqar
Te bul di diis ba faf di ndaare des ginaawNa ngay doronke dund gii doylu la teew
Te bul di dàcci mel ni kuy das defarulNdéeyaale ak ndétti ndënéer yuy dexi xol
Te doylu yaw doonte ne dóor-dóor nga ameDëkke ko ndéem dooj nga am it bul ko gëme
Te dànd doolenke bakkan, daw ko bu wóorTe bul di dandal it sa xol bu xel mi dër
Te dàngañal te moytu detteelu itamCa kàmbi diiŋat ya te daw dee du xalam
Demal ca dex ga bàyyi déeg yi daa doyulTe digg-dóomu nag ci lépp bul ëppal
Te bul di ndeeteet lu di tan-tanlu itamSaxal di tan te bul dagook a ndiigu tam
Na dëgg doon sa nding looy dunde dëdamTe bay sa dooñu diine bul di dooji tam
Te bul di dóore mukk diisool ci lu neDa nay teree daanu di tee diig ci lu ne
Xamal ne Yàlla day dënéerlu képp nitNaŋ ko ba xel dàggiku ngir teg na la bët.
Aji-topp ji: Seex Lóo