














































AHMADU BAAS TUUBA- LIMAT : 773289380 

XAAJ BU NJËKK BI: 

1-  Dof yi 

2- Sutura yittéel na ku ne 

3- Tagg Sëriñ Tuubaa 

4- Afrig 

5- Sama yaay 



 

 

 

Xët 2 

 

  

Bismillaahi rahmaani rahiimi 

  DOF YI: 

 

1-Damaa génn bis saa kër di dox romb benn dof 

Mu toog cib ruqam jël ay yoxoom faste ciy waggam 

 

2-Te leeg-leeg mu ree leeg-leeg mu jooy rafle wang ko wër 

Ma ngay lox keroog daa sedd boolek tarug lëndam 

 

3-Wérul waaye teewul nag mu dis gor nde tàllalul 

Loxoom kenn tooñul it ña toogoon ci ag wetam 

 

4-Yaram waa nga sooñoo sooñoo duw dàll dug basaŋ 

Te lee-lee mu taw ndaysaan ba taa suuxal ab ëmbam 

 

5-Bu xiifee pupel lay dem amul ndey ju koy tibbal 

Fa nuy këppi des lay dem fa lay fekki aw ñamam 

 

6-Te it man la wax day mujj dem lekki ñam wu bon 

Wu am yaari fan woo xam ne baaxul ci ag wéram 



 

 

 

Xët 3 

 

  

7-Na muy def? Gisul yaayam te it amna yatti at 

Yu mat sanguwul lum sol da koy for ci ay sënam 

 

8-Bu jaaykat bi sànnee màngo mbaa sax orãs bu nëb 

Mu daw këf ko noonee sax la koy lekke cig takkam 

 

9-Ngalaw sàqi nit daw tàbbi néegam ne kàpp tëj 

Mu des tay kanaayal want yay dal ci ay gëtam 

 

10-E ndaysaan bu rombew dàll mbaa pot wallaw sagar 

Da koy teg lu rëy moo tax mu koy boole cib ëmbam 

 

11-Dafay waxtu fum wéetée te lee-lee mu mer di xul 

Te kat am na ndey am baay ba am rakk ak magam 

 

12-Ba muy wér la bokkak ñépp bis ñëw ñu dal ko ber 

E waay wéradee tax waaye as gor la woon su gëm 

 

13-Rakkam donn nab néegam jabar jaa ngi séy feneen 

Te ndoom sam amoon boobee batay xolu koy gëtam 



 

 

 

Xët 4 

 

  

14-Juróom yaari doof lañ fekk Tàmbaa ñu rendi leen 

Ba jël séen i awrak séen i yuur lii ka daw yaram 

 

15-Dañoo butti ñee xar boppi ñee ñee ñu sànni leen 

Ci ay kër yu kenn dëkkul ba ñuy xeeñ ñu door a xam 

 

16-Gisal ñaata yoon lab dof di xëy dee ci ay tabax 

Yu yeggul ba am ay fan ba fay xeeñ te kenn du xam 

 

17-Gisal benn dof bee faatu Leelan ci wenn xur 

Ba fay xeeñ te ab xiif rekk moo sànk ag dundam 

 

18-Gisal ñaata yoon lab dof di xëy lekk ñam wu bon 

Ba febar ca ay at kenn du jug saytu ay mbiram 

 

19-Gisal ñaata yoon lan fekk ab dof mu xëy wësin 

Te ken man ta laaxaan kenn ken foogulab ëmbam 

 

20-Gisal ñaata dof ngay fekk dus kumba mbaa tubay 

Dañuy rafle noonee rek di dem ñépp gis pëyam 



 

 

 

Xët 5 

 

  

21-Gisal ñaata dof ngay fekk duñ jekki duñ nelaw 

Dañuy dox ba dee doo gis ku naa xam na bàmmelam 

 

22-Te gis naa fi bis ab dof bu am benn góom bu rëy 

Ma ngay wokkotoo kay waxtu kenn saytuwul wéram 

 

23-Lii lee tax ma jug tay woo Etaa beek ñi Yàlla ñor 

Ñu booloo taxaw tey saytu jaa-Yàlla yii ñu am 

 

24-Wowóowow wowóo yéen góornëmaa réew mi walluleen 

Ewaay walluleen as gor su xëy ñàkk am xelam 

 

25-Te gis ngeen fi ay dof yoy ku leen faj ñu daa di wér 

Te xam ngeen ne mbooleem dof yi koo tëye dootu dem 

 

26-Nde dof boo fi gis muy dem kërug nit la bàyyi koo 

Ku wér dellu ciy mbokkam xarit xel dafay xalam 

 

27-Te gis naa ku faj mbaamam te gis naa ku faj fasam 

Fajum jàmb-jóobam faj goloom sax fajub xajam 



 

 

 

Xët 6 

 

  

28-Te taxtil mu faj mbokkam mu xëy ñàkk am xelam 

Ku faj mbaam fajub xaj bàyyi nit àndul ak xelam 

 

29-Ci lii sax ci laay faf ñaaxe askan wi may waxal 

Ñu daw lépp luy tax nit di xëy ñàkk am xelam 

 

30-Xelal gànjarag nit xel la nit am ba not mbëfër 

Xelay tax xaleb naar not gëléem bay xëccab nosam 

 

31-Xelay tax nu wullig naaga war xàcc tay dañal 

Te xam gee ne du maasam nit ci dooleek ci ag rëyam 

 

32-Xel ay tax ba lislaam teg nu jëf waa ju ñàkk xel 

Asal dootu am aw yiw te dootu yilif këram 

 

33-Xel ay tax nga xàmmee mbaax xel ay tax nga daw lu bon 

Xel ay tax ba nit xam lëf ci Buur Yàlla ak mbiram 

 

34-Xel ay ndab la xam-xam tàbbi ngir waa ju ñàkk xel 

Du xam lëf du am lëf waa ju am xel am i yëfam 



 

 

 

Xët 7 

 

  

35-Xel ay leer ga nit xëy tedde moo tax ba Aadamun muñ 

Di sangub malaakaak jinne Ibliisu ñàkk ndam 

 

36-Xel ay tax ba nit rekkay sangub suuf lu weesu nit 

Xarit loo fi gis ngir nit la ngir moo yoram xelam 

 

37-Xarit ñàkki gët mbaa ñàkki waaraama gën nga nàkk 

Am xel xel ay nit nit nitteetil ci ay cëram 

 

38-Ku jàngoon walaa tulxuu bi aydiikumóo ilaa 

Dangay xam ne kon kuy yàq am xel yorul gëmam 

 

39-Ma wax yenn mbir yuy  tax ba sun ndaw yi xëy di dof 

Ñi ley rab la nii ay raab la raab yàq nay ndawam 

 

40-Dofab raab dafay wuuteek dofab rab ci yenn mbir 

Na ñuy moytu yàmbaa daw dorog bàyyi ay mbiram 

 

41-Dofab iilu ak bob siisu ñoom it danaa ci ñëw 

Damay jëkk a way ki sàngara yàq ag dundam* 



 

 

 

Xët 8 

 

  

42-Bu kenn fóoni diyiyã day rayum xel di yàq xol 

Lu rey xel di yàqub xol ku koy def du nit daxam 

 

43-Te alkool alag naw gaay ku koy naani dootu wér 

Lu waay am lu dul wér jaay ko ngir jënde kok wéram 

 

44-Lariklees di yàqal nit ci xol ak ci ay xëtër 

Ñi xam nee ñu day dem sax ba far gàttal ug dundam 

 

45-Te dee diis ku koy naan man na dee dee gu diis te tar 

Nde luy fuq bët moo gën ci nit luy fuqab xolam 

 

46-Gisal waa ji naan sum-sum ne xëndaŋ ci géddi bëy 

Nelaw bay xaran sum soof na lool xel yi lay gësam 

 

47-Amoon na ku màndim sëng faf dër di yag-yagal 

Ñu koy tàccu muy taasook a saagaa ci ab ëttam 

 

48-Te am na ku naan biiñ daanu bañ sàcc lam yoroon 

Te muy lim bu rëy boo xam ne moo yor dundug këram 



 

 

 

Xët 9 

 

  

49-Amoon na ku naan sàmpaañ di xeexoo ñu far ko ray 

Sulaar saa ko jam ay paaka ndaw dee gu ñàkk jom 

 

50-Ku naan roos du rus nit dootu rus Yàlla dootu rus 

Njabootam ndaxam man naa sëyak yaayamak rakkam 

 

51-Wisig yeek falaag day yàq am xel ba leen dorog 

Kokaa gën kokaayine fopp cib xol akuw yaram 

 

52-Te gis naa ku naan am ñoll daa màndi bay tërëf 

Xalel yaa ko sottim ndox mu far yàq ay sëram 

 

53-Te it am na dof yoo xam ne ay wird lañ yoroon 

Ba rawhaan ya dofloo leen ñu far topp ay xëram 

 

54-Gisal benn waay biy wird ab diir mu summi ay 

Yëreem summi caayaam génn néegam di dox di dem 

 

55-Te kat bañ ko laajee nee na suuf see ko àttanul 

Ma laaj waa ji kon san suuf la doon sàmp ay ndëggum 



 

 

 

Xët 10 

 

  

 

56-Te talsam yi ak rawhaan yi lim sànq ciy xalel 

Dorog mantikoo jot fàww daf dul lu neex a xam 

 

57-Te say jàq tax nas cam di siisook a say ba dof 

Kurus ag ndofam day metti ndax yombulam pajam 

 

58-Gisal jenn waay jiy yuuxu tay daw di wër te naan 

Dafay bañ a doon ab xutbu kii séenu nag ndofam 

 

59-Te am raxasun xas-xas xarit xawma lum saxal 

Lu dul ndof jëlal aw tur wu leer bàyyi talsamam 

 

60-Te tas tas na waay bam yuuxu xàccit mu tas këram 

Te tas mbiramak soxnaam ñu naa déet mu tas xelam 

 

61-Kitil ak katal ak màkk jal-jal ku koy sikar 

Bu teewloo war a naree dafay waat yu saf xorom 

62-Te ag nasabin ak hatariisun ku leen bawul 

Dafay mujj rekk fab ay mbubbam daanu ciy sënam 



 

 

 

Xët 11 

 

  

 

63-Jaxaay yaayi dëhtëhtiilu doofloo na ay kuréel 

Jalaal jal na fiy wàmmeel te dofloo ñu am xorom 

 

64-Gisal waa ji tëj néegam ba ab diir mu mbëkk daw 

Te naa maa nee ajabaaru maa tay ci ab ëttam 

 

65-Ku woo Ummu Muusaak yaayi Xëlbaa ci ay kurus 

Ma woo man ki bindoon yaayi Muusaa te yor mbiram 

 

66-Ku fiy woo Afaariitun minal jinni man ma woo 

Ka bindoon Afaariitun te yor léppi wërsagam 

 

67-Dalal nag te teey booy sàkku mbir ndax ku wattuwul 

Xérak ëppalak yàkkamti looy sàkku doo ko am 

 

68-Faral noppi yaw Baas wax bu niwee te am njariñ 

Dafay doy salaatun yal na dal Taaha ak ñoñam 

 

 



 

 

 

Xët 12 

 

  

 

Sutura yittéel na ku ne: 

 

Lu tax nit ñi buñ déggee lu baaxul ci nit ku yiw 

Taxaw temm ngir yaatal ko bam law ba daj fu ne 

 

Lu tee woon nga jéggal nit te koy nëbbaley ay sikkam 

Ndaxam suturas Buur Yàlla yittéel na cam su ne 

 

Goray xam safaan dencal ko mbokkam ba faatu ñëw 

Ragal Yàlla tax ak maandu ak xam na ñëw bone 

 

Bu leen weratib jullit bu leen yàq ab deram 

Ku fiy dund feek deewóo safaan man na laa gane 

 

Wolof day misal ag dund ciw koor 

Ku jàpp bis lifeeg dog jotul ag jubu weesul fa dog bone 

 

Di siiwal safaanub nit ba far ëpp koy ayib 

Ku am xel du def loolii bu leen yor xelam gone 



 

 

 

Xët 13 

 

  

Lu tee woon nga nëbbal kob safaanam te Yàlla tax 

Ndagam Yàlla mooy sattaaru maandooy li war ku nee 

 

Na ngeen moytu jëw baaxul te daa mel ne lekk nit 

Te rambaaj a raw day tax ba ay bokk duñ mane 

 

Na ngay nëbbe say bon-bon bëggóo kenn xam ca lëf 

Na las cam di nëbbey bon-bonam kon bu koy wane 

 

Te Ibliis ma ngeen daa muslu tey moytu ag mbonam 

Mu ngoo gii ci seen apaareyiy woote tay sone 

 

Te anternet ay ab jumtukaayam di daamaram 

Koneksiyoŋ bi mooy xontam bi ngay aktiwey done 

 

Nataalak wokaal boo jot ci watsab ñu koy toxal 

Efaaseel te bul partaase luy yàq ay gone 

 

Éy waay siggileen watsab yi day yàq seen i xol 

Lu ngeen am ci mbon ngay xew Farãsak la xew Gine 



 

 

 

Xët 14 

 

  

Éy waay siggileen ceetaan mi réeral na seen i xel 

Ba kenn dóotul jàmmanteek i nawleem ya koy gane 

 

Ewaay siggileen for yoon wa yéenak ci xuur wu rëy 

Wu lëndam te gar yang fay sibuy yong ay tene 

 

Ewaay siggileen ndax Yàlla seen gët yi xoolu yiw 

Ba laa leeri gët yee fàddu xoolleen fa mbir ya ne 

 

Li apaarey yàqal nit ku koy xayma doo fi jug 

Batay kuy naxub diriyànke ayfon nga koy cane 

 

Li watsab di jël ciy waxtu  ndax jur na ay njariñ? 

Te moo tax mukalaf yaa ngi niiy waxtu niy gone 

 

Na muy yàqe dundug nit dafay dem ba mel ne sax 

Manul ñàkk cig dundam te am kooy lëjal ku ne 

 

Li ngay def ci Feesbug boo ko jàppoon dogub sikar 

Ndaxam lee nga am xam-xam yu Feesbug ya dul wane 



 

 

 

Xët 15 

 

  

Te kat ñàkk Feesbug lortilës cam nde Yàlla mii 

La muy sédd ab jaamam ci sax ciw turam la ne 

 

Kurus gaa ngi nii der baa ngi nii jukki baa ngi nii 

Ta dog yaa ngi nii céeboy ngënéel yaa ngi dët fu ne 

 

Ku sellal ndabal biiram mu feesak tawab ngëram 

Ku not ab xolam cib net ñu nattoo ko mbon ku ne 

 

Ndagam deftilag mbon waxtilag mbon di gis lu bon 

Akay déggi bon-bon doy na lag mbon fa mbon bone 

 

Te man maa ngi nii xamteeti mas lëf 

Te fàtte naa li saa xol bi takkoon fëtt naa mokkal ak lu ne 

 

Damaa talatul sax wérd mba may talug nafar 

Damaa sonn ngir ndéggat yi gaa yi di ngun-ngune 

 

Mo Baas tee nga sàlloo tuub te faf raasi wépp yiw 

Labat may yi tàggook moy yi moy yaa ngi lay gane 



 

 

 

Xët 16 

 

  

Te mbon sax jigul sëppéen ba sàkkaa ku tol ne yaw 

Faseek moy yi daa jot sëkk ngir doonatóo gone 

 

Ka jéggal ña juumoon démb tey nëbb ay ayib 

Dagaan naa ko ag njéggal gu far saa ayib yu ne 

 

Ka xam lépp cib jaamam te muural ko ay moyam 

Fa laay tuube laa jàdde ci ag mag ba cig ngone 

 

Ka jéggal laram Daawuda laay sàkku njéggalam 

Te moo jéggaloon Yuunus nde moo tee mu faf jëne 

 

Ka jéggal Badar jàmbaar ya songoo te diine tax 

Asal man na maa jéggal ci mbaxam gi moy gu ne 

 

Te kii jéggaloon Wahsii ma xar dënnu Hamsatin 

Asal man na maa jéggal te ràngal ma pal ku ne 

 

A yallaahu yaa rahmaanu yaa sañ te yaay dogal 

Fa salli halal maahii te far mbon gi dag fu ne 



 

 

 

Xët 17 

 

  

Tagg Sëriñ Tuubaa: 

 

Yewwuleen bu Yàlla faale 

Ab laram na ñépp dagu 

 

Dag ca péeyi ba lay xala añ 

Wuyusileen ci seeni sago 

 

Xaadimu Rasuuli la fal 

Gàngunaay ga moo ko jagoo 

 

Moom la Yàlla far ca lëzal 

Nattu yooya moo ko tegoo 

 

Farlu gaak yittéem ja mu yor 

Lëf taxul mu raf bu dogoo 

 

Yàlla rekk rekk la ŋoy 

Alxuraan la mas di fegoo 

 



 

 

 

Xët 18 

 

  

Sopp Mustafaa di xolam 

Aw taggam la mas di wogoo 

 

Aar na ngir mi Yàlla tëral 

Ag tëyam la mas di wegoo 

 

Waa ju xam du wër ku ko moy 

Moom la Mustafaa di sagoo 

 

Lim defar ci dénd bii doo 

Seeru fii kemam ba Tógóo 

 

Wër wëraani dem na ba ñëw 

Dem na Misra dem na Segu 

 

Wër na ñoñ-arab  ba dajal 

Ñëw ñu naa ko yaw jugagóo 

 

Nee gisul fi dëe ki didi 

Réew mu nekk nee na fa góo 



 

 

 

Xët 19 

 

  

 

Ab Yonen ci Taha la yam 

Xejj baa ngi kaay nu dagu 

 

Baas yëngul te way ko daxam 

Soo ko bàkkagul wayagóo 

 

Baas yëngul te jublu ci moom 

Soo ko jubluwul wayagóo 

 

Sant rekk mooy li la war 

Yaa ngi saddi way te gagóo 

 



 

 

 

Xët 20 

 

  

Afrig: 

Afrig sa doom yaa ngi war ay gaal di tàbbi ci mbeex 

Di lab di dee soo jógul kat lee ñu faatu ba jeex 

 

Sa néewi doom yaa ngi géej giy gëq booba ba tay 

War-ndéexe tax leen a war ay gaal yu gudd ta déex 

 

Géej gii jirimloo na ay ndaw tas na ay këri-kër Jeeg jiy jotul seen 

i rangooñ sax ci tuuru ba jeex 

 

Ay ndaw yu am doole am xam-xam di sànku jubul Afrig jógal 

kar sa ndaw yii leegi say gone jeex 

 

Su géej gi dee ray tubaab yiy jàppe ak di fital 

Nga sax ci nguurook a xëccoo ay pal balaa bi du jeex 

 

Kuñ fal mu lëngook i gaayam sax ci sàcc alal 

Di taax ak ay tuuxu ay sàntam di regg ba géex 

 

Rongooñi waadoole yeek miskiin yi faf saf i déeg 

Di siim cerey wuur yi tay siif seen ñaxet di ko ñeex 



 

 

 

Xët 21 

 

  

 

Way-ñàkk yiy wéy ci seen ug ñàkk gaa ya amoon 

Di gën di woomal bariy daamar di lekk lu neex 

 

Baykat ba daa suqlim réew réccu lum baye woon 

Bay weeri weer jaaye as njëg notti notti ga yeex 

 

Ku jaay kilob gerte tay jii njëg sa num man a toll 

Du mat kilob ceeb mo ndax baykat bi deeti na féex 

 

Tay Afrikaa jaay na ay géejam yabooy ak i jay Lay xonti 

doomam tubaab yiy yóbb jën yi fi weex 

 

Ag càmm yàqu na, jur giy wopp parlu hamul 

Baykat yi ak sàmm yaa ngiy soow i ruur ak a xeex 

 

Ku màng téemeeri nag ren jublu àll déwén 

Mu mànki fanweeri nag ag càmm yàqu na jeex 

 

Ku jàng yor ay lijaasaam mun la ham fumu xëy 



 

 

 

Xët 22 

 

  

Yii rekk a tax ndaw yi jóg war gaal yi tàbbi ci mbeex 

 

Afrig jógal defaraat mbay mii nga ham te defar 

Sa càmm gii nanguwaat géej gii tubaab yi ne céex 

 

Sekkarti dex yii ñu sakkoon jël sa ndaw yi nga ham 

Joxleen i xëy dunde sam koom ñàkk dal di fi jeex 

 

Yaw am nga way xaralaak ay waane am ñu xereñ 

Say suuf njariñ li mu ham réerul ba dee fi ko jeex 

 

Am ay garab tay jëggaanim paj ci réewi Tugal 

Say ndën di ñor ngay xëccoo lañ wetti ak di ko wéex 

 

Afrig dogal buumi njaam yii ndax nga àgg ca kaw Lu der bu ñuul 

tële tay bay jaamu till yu weex. 

 

Lu nit ku ñuul di xëccoo ak nit ku weex du ca jot 

Ak doonte moo ko yayoo ñuul tax du jiite ñu weex 

 



 

 

 

Xët 23 

 

  

Seetal sa doom yiñ fi ràngoon ngir ñu wallu tugal 

Dogan kon ak ñoom tugal day far ca boobële xeex 

 

Tay jii Tugal xañ la ay wuntam sa ndaw yi taxaw 

Di ñalgu ay gaal di xét ay géej di faatu ba jeex 

 

Biddanti bon na ndaxam Afrig bu teeloon a jóg 

Kon tay Órob du nëxal géejug xelam ba du téex 

 

Seetal ma réew mii di bañ lim am di jëgg di jël Ceebub Risaatool 

bi jeeg jii nee ñu mantil a neex 

 

Tay dàlli Turkeek i Siin ngay jëndi junni di sol 

Te dàll Ngaay nekk nii gën fopp piire te féex 

 

Orãs ji ñor Kaasamaas lañ jal ci mbedd mi def 

Juñ jëggi ciy firigoo ngir nee ñu moo gën a neex 

 

Sobles Risaatool la ñuy wànteer ca luuma ya tay Sobles bitim 

réew si lañ seeral ne moo gën a weex 

 



 

 

 

Xët 24 

 

  

Jëggaani aw làkk jox sam réew ñu fàtte Wolof 

Di soppi sax der bu ñuul ciy jumtukaay ba mu weex 

 

Moo der bu ñuul lu la jot lii ndax tayeef la ci yaw? Déedeet li 

sam xel mu nëx taxtil ba nëxtil a téex 

 

Faral taxaw  foofu yaw Baas njàmbatak ba a yam 

La gaa ya daa mer ci baawon mer la muy tëe a seex 

 

Allaahuma salli halaa Sëyyidinaa Muhammadin wa sallim 

 

 

 

 

 



 

 

 

Xët 25 

 

  

Sama yaay: 

Mëdu mbàkkeey samab xarit 

Ba ma noon Baas jëlal këyit 

Wile way def ci ay bëyit 

Mëdu yaay Faatu neel bërit 

Su ma àddoo dinan daje 

 

Fahilaatun ma faahilu 

Aji-way masti koo soloo 

Mëdu jàppal bileb daloo 

Ndimo fum yeese am solo 

Kumu neex sañ nga maa koji 

 

Sunu yaay Faatu kat mbiram 

Ku fi xam  war nga caa xalam 

Lamu daa def ca biir këram 

Ba waral may fëgg ay dëndam 

Bajara  maa ngi baj-baji 



 

 

 

Xët 26 

 

  

 

Sunu yaay boo yaboo tëddal 

Te nelaw yaa yayoo saddal 

Wile way maa ngi lay yattal 

Galenub way te lay tëggal 

Bajara maa ngi baj-baji 

 

Duma deñ nag di saddi way 

Di la way way wu gétti way 

Wa ñu daa way ca Faatu Gay 

Di la bal Jaaga lañ ko way 

Sama way lépp a cay daje 

 

 

Sunu yaay laa ni say jikkoo 

Ku ci jël benn doom ji ko 

Bu ñoree ñépp seetsi ko 

Wutileen suuf te rijj ko 

Faruleen tex faraasu ji 

 



 

 

 

Xët 27 

 

  

 

 

Su guddee ñépp dem tëri 

Du ko tee jóg di kër-këri 

Bu ayee ñam wa day bari 

Ku ne jël kopp yay jëri 

Bu yakkee ñép a fay daje 

 

Sunu yaay bóoy du xas du jëw 

Du xuloo it du wax ca kaw 

Di teral mag di teete ndaw 

Te du xeeb loo ko jox mu naw 

Su meree muñ la koy faje 

 

Du wëreeluy wutiy dërëm 

Su xëyee sàkku jiy ngërëm 

Bale fóot yakk ciy dabam 

Su añee jekki cib ëttam 

Du wëreeluy wuyiy ndaje 

 



 

 

 

Xët 28 

 

  

 

Masumaa jis ñu àtte ko 

Masumaa jis ñu yedd ko 

Du desal ñam ba bitti ko 

Du gëjeek nit ba fakk ko 

Su bégee it du baj-baji 

 

Bu la dee yar da lay digal 

Si la naxtaan ak ay bégal 

Su ñu taajee mu lay tegal 

Te su tàngee mu lay daggal 

Di ko jal teg ba day daje 

 

Ku tawat yaay a lay ragal 

Gone jooy yaa a lay tëgal 

Su daloo day joxey ñërël 

Ba jaral mag ña yag-yagal 

Di ko way ak di baj-baji 

 

 



 

 

 

Xët 29 

 

  

 

Ku wësin yaay a koy ruyal 

Ku ayeet yaa a koy tayal 

Bu xippee yaay a koy layal 

Ku wësin yaay a koy foral 

Ku feral foofa lay dëji 

 

Sama yaay yaa yayoo dukkat 

Di la feccal te naa dëggit 

Di tëlëj tey fëggiy leget 

Di la làccal ci say këll it 

Di la tàccul di taj-taji 

 

Su nu reeree mu natt njël 

Di ko soq ak di wal ba njël 

Bu nu yewwoo di jàng njël 

Ndeke buntam ba sax tëjul 

Ku tëreegul numuy tëje? 

 

 



 

 

 

Xët 30 

 

  

 

Sunu yaay bóoy du tudd nit 

Fumu nekkul du yàq nit 

Su ñu dee wax ca lam xam it 

La rafet lay waxal jullit 

Dafa jaaxal ka koy raji 

 

Rajo baa far di wétalam 

Bu jullee jàpp ab dogam 

Jukki baa far di ab ñagam 

Bamu daa aare làmiññam 

Ca la daa sax ba gonlu ji 

 

Du wax ak nit ba wàññi ko 

Du xamal nit ba wuññi ko 

Kumu yendul nga ràññi ko 

Kanamug mbég la ràññikoo 

Du tëjal kenn a kay tijji 

 



 

 

 

Xët 31 

 

  

Dafa yiw dal na muy waxe 

Te sawar teey na muy doxe 

Lumu ham yeemu koo joxe 

Te sudee ree du tex-texi 

Du doxiy wàlli ay bañe 

 

Xalamal nag ni may tege 

Galenub way bi may tëgge 

Te Xaliil masti kóo fëgge 

Tabalaay bàkk yay tege 

Buntu buur Yàlla duy tëje 

 

Fahilaatun ji may dugge 

Ku ci teeyul dangay soge 

Na nga jàngat ni may doge 

Nde mbalax wuute naak rege 

Lu wérul day yayoo faji 

 



 

 

 

Xët 32 

 

  

Jërëjëf yaa yayoo jëfal 

Sunu nday yaa yayoo kafal 

Mëdu ràccal ma lay sifal 

Sama way am na saf-safal 

Ku ko mos dal di baj-baji 

 

Su ma àddoo damay nëxal 

Xeli jàmbaar yi may waxal 

Ku ma dar daanu kon doxal 

Fasu par mbaam du koy daxal 

Jégénub way falaa dëje 

 

Su ma sóoboo ci géeju way 

Watu laay jël di jax di wéy 

Duma lal diis di kaali jay 

Su ma sànnee sa daf du moy 

Sama mbaal diis ya day mbeje 

 



 

 

 

Xët 33 

 

  

Su ma jooroo damay yëngal 

Xoli woykat yi may tëggal 

Su ma diiree xarit sëggal 

Duma moy njoñ la may fetal 

Sama sox doj ya lay toji 

 

Sunu nday way wi yaa ko jar 

Sama yaay yaw la yaa ko yor 

Tabe muñ sell mooy sa cér 

Man a muñ yaatu yéene xér 

Jërëjëf jar nga baj-baji 

 

Ku ma soppal sa yaay jógal 

Gësamul mbaa nga dag-dagal 

Sunu yaay bóoy lanuy sagal 

Sunu yaay yaa yayoo tëggal 

Di la tàccul di taj-taji 

 

 

 



 

 

 

Xët 34 

 

  

Ku sa yaay neex jugal taxaw 

Di ko liital lu man di xew 

Tata taj-taj na jóg ca kaw 

Te na riir it bu kenn taxaw 

Tata taj ténq yay daje 

 

Sama yaay daf ma daa bégal 

Di ma ràngal perub dijjal 

Bu ma jooyaa mu may tëggal 

Di ma yeetal te may tëral 

Du ma boot dem fu raj-raji 

 

Su ma woppee mu daadi dof 

Ba ba may wér ma-yaay du kaf 

Lumu ñam day lewet du saf 

Du ne as senn saa du xef 

Su ma tiitee mu baj-baji 

 

 



 

 

 

Xët 35 

 

  

Su ma nee is mu naa ma mas 

Su ma nee ih da naa ma cas 

Su ma féexul mu daa di las 

Kanamam fit wa dal ne mes 

Buma jooyee xelam tëje 

 

Yile nag gor su koy xalam 

War a weg yaay ci ab xolam 

Te fexee seddalub xolam 

Su manee way na jël xalim 

Na ko daaj ndeem feruy ijj 

 

Ba la may tàggutoo gërëm 

Xale biy sëy di wut ngërëm 

Gore yiw nob borom këram 

Sëyewut xaatim ak xërëm 

Te du ŋaayoo ngir ag wujje 

 



 

 

 

Xët 36 

 

  

Dëgëral muñ sa tiisu sëy 

bu la mer yan bagaanu fay 

Sunu jekkee ba Yàlla fay 

Li nga daa muñ ci néegu sëy 

Lu fa baax yaa ko fay mujje 

 

Ku fi téen nàŋŋ nig jamal 

Lumu jur mbott lay yamal 

Ku fi bóofal ka muy sëyal 

Lumu jur siggi nig jamal 

Guñu dul ràng a kay loji 

 

Sa jëkkar sàmmalub sagam 

Di ko raamal defub sagam 

Di ko jiital defub dagam 

Na nga sew ngir dabuy ngërëm 

Ëllëgee sag njaboot dijj 

 



 

 

 

Xët 37 

 

  

Ngërëmul sëy du njocc lex 

Natt ay lockolaŋ di rax 

Ak armal ajug marax 

Ku liggéeyul dangay torox 

Na nga jàngat na ñuy aje 

 

Ki fi sew bay nirub karaŋ 

Ka fa rëy bay dirig deleŋ 

Ka ñu fay xeeb ba koy feleŋ 

Ka ñu xejjal mu def keléŋ 

Ka fa jëf rekk a fay gañe 

 

Sama jeeg bul di gaaw a nëx 

Na nga teey bul di gaaw a rax 

Sama jeeg sàmba bul rambax 

Rikk jekkil te wàññi dox 

Ku ne gaafal na Moor-ndaje 

 



 

 

 

Xët 38 

 

  

Sama taxmiis bi ay caxam 

Bu fi tëx miis ba doo ko xam 

Ku ko jël def ko ab caqam 

Dana am ndam fa gaa ña xam 

Ku ca waaj raw ci sab daje 

 

Aji-bind ji: Nogay Cuun 

Aji-topp ji: Seex Lóo 

 

 

Ngir bokk ci mbootaayug WAX (Wolof Ak 

Xamle) jokkool ci limat yii  76 317 83 17 /  

78 426 61 35. 
 


