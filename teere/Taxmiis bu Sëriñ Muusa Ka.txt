














































 

 

 

 

 

 



 

 

Sungeen dégloo tay jii nu laabiire gaa yu baax 

Yi naa ay wolof baaxul te rëy day sewal ku baax 

Ku rëy bay damoo néegub ndayam mbaa baayam bu baax 

Nu sew tey damoo seex bàmba ngir moo fi xotti  baax 

Te moo fiy wolof boo xam ne yaaram ya amti ko 

 

Danuy feddaleetig cant ngir Bàmba moo nu may 

Nu jébbalu ànd ak moom nde kon leegi noo ngi moy 

Nde yéefër yi ak naaféq yaa ngii di moy di wéy 

Te noo ngii ci lislaam nun di waareek a saddi way 

Ba far noo ngi wax loo xam ne yaaram ya waxti ko 

 

Te ag cant war nab jaam nde yàllaa ne "faskuroo" 

Te cant ay waral ndollan na ngeen mel ni ñuy gëroo 

Te muñ war na bépp ub jaam nde yàllaa ne "fasbiroo 

Te daw jëm ci yàllaa gën nde Yàllaa ne "infiroo" 

Ku daw sant muñ am lol sunuy nawle amti ko 

 



 

 

Te wallaahi fas naa yéene man ŋoy ci Ahmadaa 

Donoy "xayru xalxil laahi ahnii Muhammadaa" 

Te doyloo ko wëllis ñépp tey xeeñtu lam ma daa 

Digal yalfandoo taalif yi tey tagg Ahmadaa 

Ku koy yoxomal nee leen ko man maa ngi jàpp ko 

 

Te def werekaanam wow da may way di wer-weri 

Di booley tagg ak jooy mbër ma saa xol di war-wari 

Su may bëgg a miis ronqooñ ya far yol di car-cari 

Samag naw di dog saa fit wi jaaxaan di fér-féri 

Ma def waa ju wéet joo xam ne wéttal wa raw na ko 

 

Waxal gaa yi may gotteek a suufeel ci ay taggam 

Ne leen "innakum humyun wa summum mahal bakam" 

Melow gumba saftil gaa yi njàccaar buleen gëlëm 

Te xélleer yi jébballeen Sëriñ Bàmba seen i tum 

Du moo gën palamtuy làmbtuy wéy ba teggi ko 

 



 

 

Te waykat ba daa way Mustafaa matl a jomb a way 

Ku koy jomb a way buntam la ñuy tëj ba dóotu wéy 

Te man géej ga muy duusoo ca mahnaa ya laa ko fay 

Li ngeen diy wolof moo tee ma def koy araab yu rëy 

Te Bàmbay wolof sut bépp yaaram ba gétti ko 

 

Bu yawmal xiyaamee bab araab puukarey waxam 

Da naa wax sëriñ tuubaa lu tax bab araab wedam 

Tërub wolof ak bob yaaram ak wax yi yépp a yam 

Lu jóg ngir rasuulal laahi baatin ba saf xorom 

Danaa xelli meew moo xam ne yaaram ya sowti ko 

 

Xanaa yërmandee tax tay "luxay" wax yi tàggaloo 

Dugoon ak Rasuulal Laahi làmmiñ yi taqaloo 

Nde mbaaxam gi moo tax Alxuraan wàcc toggaloo 

Di yaaram, ya maamam yay xuraysin di càllaloo 

Lilee tax ba furxaan ngën gi yaaram ya wattu ko 

 



 

 

Te làmmiñu Muusaa tax ba tawreetu saf xorom 

Te làmmiñu Iisaa tax ba injiilu dib cëram 

Sabuuraa taxoon Daawuuda làmmiñ wa mel ni lem 

Su daa jàng nit ñeek jinne yeek rab yi bokk gëm 

Ku xam lii ma wax doo suxlu waykat ba gotti ko 

 

Dexug Kayre man laa naa ne ak Baabakar Sadeex 

Nde ñoo xuus ci géejug Bàmba bay xelli ndox mu neex 

Sëriñ bee di géej ug Yàlla nëxtil ba mel ni ñeex 

Sëriñ boo lëmbaajey bóoti biiram mu andi téex 

Sëriñ Bàmba moom saahir sa baatin ba yàqu ko 

 

Du dóor ndaw du merloo mag manul gan tëley dëkkam 

Amul xaarma-yàlla ak nit du xas nit ci waa këram 

Defut xejj buy jël saahiram sànge baatinam 

Xañul nit mbirum biiram xañul nit mbirum kawam 

Mbirum saahiram ak baatinam darra yàqu ko 

 



 

 

Rittax naa la paxtab Yàlla yaw waa ji may sewal 

Ndegam gis nga kem seex Bàmba miy tax ma dib géwal 

Ku sempal ba sellal nàttangook moom ba lëf desul 

Ci bokkam yi mbaa jàmbur yi mbaa gaa yi koy dikkal 

Ma jébbal ko saa mbir def muriitam te topp ko 

 

Na kay jóg di mbër moo xam ne mbër yépp weg na ko 

Dëddug bàmba ga ak diineem ja bijjaaw ba yàqu ko 

Te diineem ja ak maandoom ga am-am ba dàqu ko 

Te xam-xam ba ak sellal ga sañ-sañ ba yàqu ko 

Boroom saahir ak baatin la moo tax nu topp ko 

 

Lilee tax ma wuuteek gaa yu rëy yiiy sewal wolof 

Wolof yaa ngi semmal naar yi daa jàng bay waliif 

Sëriñ Bàmba moo gën naar ya jàngoon ba wann lef 

Ñu weex ñaa ngi koy raamal ñu ñuul ñaa ngi daw di jëf 

Sëriñ bee fi feeñal ceex gu gànnaar ga amti ko 

 



 

 

Dugoon ak melow Seex Bàmba baaxug wolof du feeñ 

Nde moo mel melow yonnen ba waa Màkka daa ko jiiñ 

Muhammadu habdul laahi ngir aw banam la xeeñ 

Da daa làq ay daahif di fat lawbe yaak i seeñ 

Ku ñëw yóbb may goo xam ne seen maam ya amti ko 

 

Adunyaa ngi mel new fel fi moom mbaate dëññu teeñ 

woroom ay tëndëñ xàmmeewu leen ak woroom i téeñ 

Lilee tax mu daa tuubloo dammeel ak maxaak i teeñ 

Ku mel nii ku am leek moom na leen wóor ne yaa ko tooñ 

Du tooñ nit te boo tooñee mu jéggal la tin la ko 

 

Amul jàmbur ak mbokk ak mag ak ndaw ci aw meloom 

Wurus mbaate xaalis mbaa bëy ak xar nag ak galéem 

La daa buub di jox ñay laaj du kuy néggandeek a leem 

Fu waamew ngëneelam sébbi buñ sepplee nga luum 

Te loo laaj lu rëy rëy rëy mu fab loola jox la ko 

 



 

 

Melow Bàmba wa ak xarbaax ya jaaxal na gaa yi biir 

Ba ñoñ kaw ña ak ñoñ suuf ña naa Yàlla yaa di buur 

Lilee tax wolof ya ak naar ya way-baax yi yépp buur 

Di xaadam yu ànd ak moom mu far soppi leen i buur 

Na leen wóor ne Bàmbaay waane kum sopp sopp ko 

 

Gisal saahiras gaayam yi daa war ci naaru góor 

Mu teg cay wata ak luy naaw Suleymaan la am ci nguur 

Ñu naa déet mu jël waa Mbàkke def leen ñu diy lingeer 

Mu far xotti Mbàkkeek Daaru ay mbedd ñuy bëngéer 

Saxaar gaa ngi dem Tuubaa ku dawtil ba teggi ko 

 

Kajoor ak Bawal Siin Saalum ak Fuuta ak Jolof 

Ña ngay wal-wali jëm Mbàkke jàppoo xëlëf-xëlëf 

Te ñoo yay ne Mbàkkee aaye buur Yàlla moo ko def 

Ku dof bay gannaawal Bàmba nee leen ko mooka dof 

Su tuubul ba dee dem naari jaanam ya màtt ko 

 



 

 

Faral noppi yaw Muusaa ngir ag gumba ràññeewul 

Guddeek bëccëg ak leer ak lëndëm gët ya gimmiwul 

Borom xol bu gumbaa raw borom gët yu fettagul 

Yëral "hajji, laa tahmaaŋ" fa wuy xol bu mar-maral 

Maneeful a wommat kooka ngir tum ba yotti ko 

 

Jullil nag ci yonnen ngën ci kuy doomi haasimi 

Te mooy baayi ibraahiima tey baayi xaasimi 

Te moo tax boroomam bind kuy doomi aadami 

Halayhi salaatul laahi ba kun bi xaatami 

Mahal aali wal ashaabi yaaram ya wax na ko 

 

Aji-bind ji: Seex Lóo 

 

Ngir bokk ci mbootaayug WAX (Wolof Ak 

Xamle) jokkool ci limat yii  76 317 83 17 /  

78 426 61 25. 
 


