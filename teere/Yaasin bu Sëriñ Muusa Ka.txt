














































 

 

 

 

 



 

 

Ayaa Sóodaani jógleen déglu Muusaa 

Mu tagg fi Mustafaa ma ñu tudde Yaasin 

 

Gëjóon naa way ngireek ñiy sàcc i taalif 

Ta seen baay sax ferul baa siin fa Yaasin 

 

Subuuxun waay ! Xuduusun, réewi Sóodaan 

Gumbay xélleer yi sax di palamtu Yaasin 

 

Ngëlamtee bon nde kon jaahil du taalif 

Ni xélleer warta yab njàccaar fa Yaasin 

 

Walaay ndaamaa ngi sóoru njalóor gu dangaŋ 

Xanaa dafa repp am dafa réere Yaasin 

 

 



 

 

Ku tëkkale Bàmba ak sëriñam dafay nar 

Nde géej ga fa Ndar jisee su ko Mbar fa Yaasin 

 

Pajug aajoog muriid yuy daw araamul 

Ku man na ko def sibeesu ko wóor na Yaasin 

 

Ku xam bay way nga far way gën ji Yónnen 

Ndegam xam-xam ba leer na ba sar ca Yaasin 

 

Sëriñ Tuubaa ni man sa ma géer gi may way 

Du déglu géwal bu xol ba tilim fa Yaasin 

 

Sëriñ Tuubaa ne kuy taalif nga taalif 

Ca sahaaba ya mbaa ca waliyyu yaak ca Yaasin 

 

 



 

 

Ku way te wayoo ci Yónnen mbaa ci waayam 

Araf ya nga way dangeen ko layoo fa Yaasin 

 

Te Yónnen daf ni waa ju ma tagg aw way 

Ne warlul naa la àjjana fàww Yaasin 

 

Li lee tax man ma dib géwalam ci baatin 

Di way seex Bàmba mbër mi fi wuutu Yaasin 

 

Boroom taar boobu moo ma jaral di taalif 

Di tuuru di tuuru ngir la mu donn Yaasin 

 

Solaat naab robb woo kaalaa ni Laamin 

Layal naa Bàmba maa ngi layoo ci Yaasin 

 

 



 

 

Ku lay jaay taar na sam xel dem ci Yónnen 

Ka taaru ba Yàlla yónni ko saaru Yaasin 

 

Ku lay jaay taar na sam xel dem ci Taahaa 

Wa Taahiru ak Mutaharu ñoo di Yaasin 

 

Ku lay jaay taar na sam xel dem ci Maahin 

Ka far bàkkaar ya kookale moo di Yaasin 

 

Ku lay jaay taar na sam xel dem ci Haadii 

Ka gindi sa maam ya réeroon wan la Yaasin 

 

Ku lay jaay taar na sam xel dem ci Nuurun 

Siraaju-l-Laahi làmpub gaas ba Yaasin 

 

 



 

 

Ku lay jaay taar na sam xel dem ci Muxtaar 

Ka Yàlla ni Mustafaa ma ñu tann i Yaasin 

 

Ku lay jaay taar na sam xel dem ci Yaasin 

Imaamu mursaliin ki lee di Yaasin 

 

Muhammad mooy turam wa ñu sant i baayam 

Wa Ahmadu mbaa te Haamidu mbaa te Yaasin 

 

Te Ahmadu moo di rahmatunaa ci baatin 

Te Haamidu moo di nihmatunaa fa Yaasin 

 

Turam ya mu am da ñoo làmboo ci mahnaa 

Limub xeetam wi ciy xéewal fa Yaasin 

 

 



 

 

Turam yi le mat na ñaari téeméer wa ihdaa 

Yëral ma Dalaa ilul Xayraati Yaasin 

 

Bariy tur daa na tektale mbër ci mahnaa 

Te mii mbër kenn tëggaaliwu koo ti Yaasin 

 

Te nag jinneek malaakaag ñépp a raamoon 

Ci Yawma Alastu jébblu naa ko Yaasin 

 

Juddóom ba rafet na koo kay gën ji Xaashim 

Amul ci araab xurayshin xam na Yaasin 

 

Di yaaram doomi yaaram doomi yaaram 

Sëtub Màkkaag Madiina du maasu Yaasin 

 

 



 

 

Nde maamam yaag i doom ya sëtu xurayshin 

Ca taarab taar ba lañ taaroo ni Yaasin 

 

Su ngeen dégloo ma lim tay maam i Yaasin 

Te wax leen taar ba kenn du fi mel ni Yaasin 

 

Muhammadu yaari Abdullaahi haashim 

Wa Abdu Manaaf a doon limiyeer fa Yaasin 

 

Da daa labbayka naa labbayka jahran 

Ca ndigal maam ja ëskay mooma Yaasin 

 

Xusayun ak Kilaabun yaari maamam 

Wa Murrata seen i taar a nga mel ni Yaasin 

 

 



 

 

Wa Kahbun ak Luwayyun teg ca Xaalib 

Ña ngay taaroo ca taarub taar i Yaasin 

 

Wa Fihrun teg ca Maalig teg ca Nadrun 

Ña ngay saf i jànt ngir ceeñeer i Yaasin 

 

Kinaanata ak Xusaymata yaari maamam 

Ñi lee diy weer ya daa werloo fa Yaasin 

 

Wa Mudrikatun wa Ilyaasun wa Madrun 

Ci seeni kanam la leer ga newoon di Yaasin 

 

Nisaarun teg ca Mahdin góor gu sempal 

Limal Adnaan fii la ñu yam fa Yaasin 

 

 



 

 

Ñi lee yor càllalag limiyeeri baatin 

Ya jàpp ca leeri Yónnen moo di Yaasin 

 

Cërub taaram ba moo leen sóor ba duñ moy 

Banoo haashim shariif la ñu ngir ga Yaasin 

 

Ma wax leen tay ni Yaasin mel ci saahir 

Ba tudd fi gën ji mbindeef tudd Yaasin 

 

Sangub Yónen yi mooy Yaasin ci baatin 

Cangam ga ca moom mbindeef du ko xam fa 

Yaasin 

 

Wa innaka lahalaa xuluqin haiimin 

La Yàlla waxoon fa suuratu Nuun ca Yaasin 

 



 

 

Walam taraqatu haynii misla Yaasin 

Bi xalqin aw bi xulqin kenn du Yaasin 

 

Jikkóom da fa yéemu, bind ba raw na am xel 

Kamaalan aw jamaalan kenn du Yaasin 

 

Laxad faaxa-l xalaaiqa nihma xalqan 

Wa xulqan Mustafaa ma ñu tudde Yaasin 

 

Mbindam baa sell, cër yaa jot mu sempal 

Boroom ba ko móol du cuune te kaare Yaasin 

 

Tëggam ba ko móol kuloor ko sëlam ko moo aay 

Tabaaraka fiihi kenn du fi mel ni Yaasin 

 

 



 

 

Guddul ba ni séll waa ju ko séen ne céy kaa 

Deful ab duuñ ba tax nga ne cam fa Yaasin 

 

Rëyul ni fëtëx ni gaa ñiy dox di fàngat 

Di fàng ba mel ni mbaami tugal fa Yaasin 

 

Wowul ba ni koŋŋ te yaramam du laal weñ 

Sewul ba ni lambax ak a jub ne Yaasin 

 

Di saf kumba liiti sew ba ni ruuj ta sooful 

Ñanant u xasab du mooy taxawaayu Yaasin 

 

Ku lëngoog moom mu sut la ca kaw nga dib duuñ 

Ku topp ci moom mu raw la nga des fa Yaasin 

 

 



 

 

Doxiin wa ñu def ci ramatu lay sukootoo 

Ta tempom ba la daa daagoo fa Yaasin 

 

Loxoom yu salab yu sell ya Yàlla fuddan 

Te waaraam yay niroog sooroor u Yaasin 

 

Weham ya ni weer mel ni butoñ yu ñuy tëj 

Tajoor ba ko poose moo man a ñaw fa Yaasin 

 

Te Yónnen dóoxuloon waŋulwóon te sëggul 

Farul xajagun mel ni ku noonu Yaasin 

 

Wetam da fa jànde biiram sew mu xeereer 

Lasul noojul lexam ya ni làcc fa Yaasin 

 

 



 

 

Diggam la ni xiit ndiggal tama lañ ko móolal 

Te doq ga daf ni yoll ni bar fa Yaasin 

 

Te xar kanamam ga day saf weeru badrin 

Jëham ba wëndeelu far di melax fa Yaasin 

 

Bakkan ba ne fonn mel ni nataal ba Ndar wër 

Tuñam ya di saf batoŋ yu ñu ferme Yaasin 

 

Du tafli fi suuf du ñandu du génne aw ban 

Te lum mas a génne suuf ni tërax fa Yaasin 

 

Ñaqam waa dàq sikki te dàq anbar 

Te raw gaa foori bun bun jaa nga Yaasin 

 

 



 

 

Loram yaa dàq suukar dàq ag lem 

Te neexe ni dax te weexe ni soow fa Yaasin 

 

Gëñam ya di saf kayit gii ma yor di melxet 

Wàllaay gàcceel na perkaal bee Yaasin 

 

Bu masaa ne kang di ree nga ni koŋŋ tey say 

Su muuñaa muy melax di melax fa Yaasin 

 

Ba sàkkalu Yàlla way samandaay palanteer 

Te mel nig yuur ju taw ci galaas fa Yaasin 

 

Njamal Yàllaam la andak jaamu Yàllaam 

La Yaasin judduhaale du maasi Yaasin 

 

 



 

 

Kawar ga ni laas ni sooy ba ma jis fa Bànjul 

Di mel meli njañ la mel ni wurus fa Yaasin 

 

Te faasam yaa nga mel ni wurus wu déewul 

Di lér léri tey battarñiku kaari Yaasin 

 

Lexam yu rattax yu mel ni ki feer yu ñuy diw 

Te yéen ya ni lipp mel ni ki yoosa Yaasin 

 

Gëtam yaa ngay wëndeelu ilaa jixaatin 

Ba mel ni ki móol dolaari wurus fa Yaasin 

 

Bëtam ba di dàq per ya di saf nenab baa 

Te moo gën a jis boroom limiyeer fa Yaasin 

 

 



 

 

Di xool kanamam te gët ya di jis ginnaawam 

Amul takkndeer nde taar bay leer fa Yaasin 

 

Su gët ya di gam-gameek a nelaw ci saahir 

Xolam ba di xoole kenn du fi mel ni Yaasin 

 

Ca tusngali àjjanaam la ko Yàlla tusngal 

Sëlam ko ca salsabiilan naa ko Yaasin 

 

Te kersa ga daa na tax suy xool di lamsal 

Da daa wax ndànk tay dox ndànk Yaasin 

 

Barul te dërul nosul dotomul te taqul 

Ta leebul làmmiñam da fa wér ni Yaasin 

 

 



 

 

Cëram yaa jot te mbaggam yaa ganaawam 

Ñu tempe ca xaatimab Yónen fa Yaasin 

 

Malaaka ya xar dënn ba yeti yoonam 

Raxas ko mu set ñu duy koy leer fa Yaasin 

 

La nekk ci Jaal jaral na ma dem Madiina 

Wa Màkkata Marwata ak i Safaa fa Yaasin 

 

Ku dem ba këram mu soppi la soppi saw tur 

Ñu naa la al haaji ngay ku ñu baal fa Yaasin 

 

Ka neexon tay ma am àngaari xaalis 

Nde kon mani meŋŋ dem ba siyaare Yaasin 

 

 



 

 

Di gont a ka xëy di gont a ka xëy ba faf dee 

Di dox ciy doj di xuus cim ndox ba Yaasin 

 

Di rombiy gar di nootiy ñas ba Jidda 

Di tànk di dox ba bufta ba wal fa Yaasin 

 

Wallaay mile Jaal jaral na ma war fafalnaaw 

Woroom awiyoŋ ya sànni ma bomb Yaasin 

 

Ma nuur ciy niir tawat ca di tawte ay at 

Li nuuril Mustafaa ma ñu tudde Yaasin 

 

Ma tàbbi ci suuf ba taxta saree ni Yuunus 

Ngireek li ma xam ca moomale Jaal di Yaasin 

 

 



 

 

Li nekk Jaal jaral na ma tay ma jaaloo 

Di jaalook Jaal ba jeelu ci moom fa Yaasin 

 

Kilee jar a way kilee jar a nax di neexal 

Di jox libidoor ba deesu la dóor fa Yaasin 

 

Kilee jar a woo di jox piticeen ba duuseen 

Ba deesula ceen ba kenn di la seen fa Yaasin 

 

Kilee ma jaral jihaari bakkan ba am kun 

Ba wax ju ma wax di kun fayakuunu Yaasin 

 

Kilee ma jaral jihaari fetal yu naa tëf 

Ba raw Itileer ngireek wuti leer fa Yaasin 

 

 



 

 

Kilee ma jaral ma faf àngaase ay at 

Ba angale xar ma nib angaay fa Yaasin 

 

Kilee ma jaral faseek Salmaa wa Laylaa 

Wa Hindun ndax ma denc fa am ca Yaasin 

 

Ayaa Jaal Bombe, way na nu séy ta bomboo 

Ma laal sa yaram wi ndax nga yëram ma Yaasin 

 

Ayaa Jaal Bombe way sa bakkan gi muuñal 

Te wan ma sa xar kanam te ree ma Yaasin 

 

Da maa sob waaye jomb nga sax samay kem 

Te waa ja xamul xamal ni xamul fa Yaasin 

 

 



 

 

Ma jóg nu fasante wóllare féek ba may dee 

Na ngeen ma ko seede maa ngi ci Jaal fa Yaasin 

 

Te Njàmme du waa ja naa fase naa la gontal 

Ñëwal mbaa ma baxda sawji la léegi Yaasin 

 

Te maa ngi ci yaw ba bañ may jaale yaw Jaal 

Te soo ma jëlut kaneen du ma jël fa Yaasin 

 

Ma dellu fi wax xibaar ya ma xam ci Yaasin 

Maneefu la lim ngëneel ya ma jis fa Yaasin 

 

Wallaay sama bët jisul sama nopp déggul 

Te xel mi dajul ku mel ni ki Jaal fa Yaasin 

 

 



 

 

Amul ca malaaka sakkaa nit wa jinnin 

Te baahima ak njanaaw du ñu mel ni Yaasin 

 

Te laaj naa Mulku laaj  Malakuutu turran 

Ba laaj baxrul muxiiti ku mel ni Yaasin 

 

Ñu naa ma amul ca gaa ya wéyóon ca baawon 

Te ñiy bëgg a ñëw amul ci ku mel ni Yaasin 

 

Ma laaj ko fa ardu shimshimatin ña dul dee 

Ñu naa ma amul fii kenn ku fi mel ni Yaasin 

 

Fullaam jaak faaydaam ja ma xam ci Yaasin 

Jiseefu ko woon ca Aadama maami Yaasin 

 

 



 

 

Fitam waa ma xam du jàq du rët du saalit 

Ku weddi nga laaj ko Jibriil xam na Yaasin 

 

Ngoram gaak maandoom gaak bari bayre am jom 

Yaroom gaak taar ba ñoo booloo fa Yaasin 

 

Xelam maag xay ga sempale gaak na muy def 

Salañ-salañam jaag wajtaay wa Yaasin 

 

Ku jooytu fi moom mu far rangooñ muy ree 

Ku rafle mu wodd faj say aajo Yaasin 

 

Te moo man u gan ganam du tawat du jàmbat 

Ku teew mu teral, ku woote mu sédd Yaasin 

 

 



 

 

Ku xaar mu xaral la xarbaax jox la say dab 

Ku fuuyu ni guus di séddale mel ni Yaasin 

 

 

Ku wopp mu faj, ku faatu mu yóbb Tuubaa 

Musal ko ci naari ramm ñoñam fa Yaasin 

 

Fa Tuubaa summa Tuubaa summa Tuubaa 

Ñehal na ku sopp Bàmba te sopp Yaasin 

 

Fa waylun summa waylun summa waylun 

Ñehal na ku noonu Bàmba te noonu Yaasin 

 

Su doon ab kursu man teg naa ci Yaasin 

Përëmiyeer baa ngi maa nome Jaal Yaasin 

 



 

 

Su defoon làmb yaw Jaal Yaasin yaa di saa mbër 

Dabal dóor gaa ya bañ Seex Bàmba Yaasin 

 

Su doon wote maa la jox sama karti xol bii 

Nde yaw say kàndidaa ne na wiiw fa Yaasin 

 

Te songal mbër ya jàggil daane joggil 

Ñi fay kontar Sëriñ Tuubaa fa Yaasin 

 

Su ngeen dégloo ma wax leen tey ci Yaasin 

Lu ngeen xamuloon xam-xam yi yées na Yaasin 

 

Térub taaram ba jaamu na taar ba ay at 

Sirrub leeram ga jaamu na buur ba Yaasin 

 

 



 

 

Waxoon naa leen ko dem leen seeti mawlid 

Jamaalan min jamaalin leeri Yaasin 

 

Nit ak jinneeg malaakaag ñépp a daa daw 

Di wër leeram ga ay ati-at fa Yaasin 

 

Nit ak jinneeg malaakaag ñépp a xooloon 

Di taasu ca leer ga woon ca asal ca Yaasin 

 

Kerog la ñu jàpp morso ca taar ba xàllar 

Tasaare ko tuur ko seddalé gaa yi Yaasin 

 

Térub taaram ba lañ tuur uurulayni 

Ba tax du ñu faatu ngir taar bee fa Yaasin 

 

 



 

 

Te joŋoma yoo ya ñoo di woroom i tiitër 

Ña ngay taaru ca àjjana daaru Yaasin 

 

Te benn kawar ci ñoom bu rotoon ci dunyaa 

Nga janoog leeri péeyi Aras ni Yaasin 

 

Térub taarub jigéen ña di uurul aynin 

La joŋoma yii di taaroo wóor na Yaasin 

 

Ci leerag Jaal la Aadama leere nuuran 

Ba tax ibliisu noonu ko noonu Yaasin 

 

Ma wax la na taar ba séddalikoo ca baawaan 

Ba tér ba royaat ca Aadama maami Yaasin 

 

 



 

 

Sirub taaram la Aadama maam ja làmboo 

Ba Yàlla ni usjuduu ngir leeri Yaasin 

 

Térub taaram la àjjana sax di taaroo 

Di taaroo làmbi kaasam bir na Yaasin 

 

Térub taaram la Ibrahiima naanoon 

Diwoo ko ba gaa yi Namroos naa ko Yaasin 

 

Sirub Jaal Bombee fay sawaraam wa bardaa 

Ba dolli ca faf salaaman ker ga Yaasin 

 

Térub taaram mellax na ca gaali Nóohin 

Ca Bismil laahi mujreehaa ni Yaasin 

 

 



 

 

Labal noonam ya ak doom jam ni irkab 

Ku bañ Seex Bàmba doo war gaali Yaasin 

 

Térub Taaram la Muusaa Njàmmee sàngoo 

Ba muy dem Tuuri Siinaa jis na Yaasin 

 

Sirub taaram la xotti ci baxru xalsuum 

Labal Firawna tas xaaruuna Yaasin 

 

Térub taaram ca teex ba la Yàlla réexon 

Ca kaw Ayyuuba ràgg ga wér fa Yaasin 

 

Sirub taaram ba delloo taar boroomam 

Ba nihmal Abdu feeñu ko ngir ga Yaasin 

 

 



 

 

Térub taaram ca teex ba la tibb ratax 

Mu dal Daawuuda baay i Sulley fa Yaasin 

 

Mu fab sirroom ba fent ca weñ gu ñuulam 

Ba faf di xaliifatan ngir leeri Yaasin 

 

Térub taaram ca teex ba la jox Sulleymaan 

Mu def kob jaaro ñaan mulkan fa Yaasin 

 

Ci barkeb Jaal la jinne ya ak njanaaw yii 

Di toppe Sulley mu war ci ngelaw ni Yaasin 

 

Térub taaram la maam Yànqooba tuufóo 

Ba gët yi ne bàq daa na palamtu Yaasin 

 

 



 

 

Térub taaram la Yuusufa doom ja sëlmoo 

Fa Jawharu Xusnihii mooy taaru Yaasin 

 

Sirub taaram ba moo lëjaloon saliixaa 

Ba muy poñe Yuusu ngir njaaloo fa Yaasin 

 

Térub taaram la Ismaaiila taaroo 

Ba fawxa na doom i Taara ya ngir ga Yaasin 

 

Sirub taaram ba wéll na maau Zam-zam 

Keroog ba fa Isma juddóo ngir ga Yaasin 

 

Térub taaram la roof Isxaaqa mbokkam 

Ba Israaiila far xeeb maami Yaasin 

 

 



 

 

Térub saahir sa lañ fab ndox ma tuur leen 

Mu rëyloo leen ba far na ñu noonu Yaasin 

 

Térub taaram ca teex ba la sànni Yuunus 

Ca Batni-Xuuti muy sàbbaale Yaasin 

 

Ci barkeb Jaal la daa waxi Laa Ilaaha 

Ci biir jënam wa illaa Anta Yaasin 

 

Térab taaram la jox Idriisa waayam 

Ba moo jëkk a bind jëkk a durus fa Yaasin 

 

Ci barkeb Jaal la dëkk ba nax Boroomam 

Ba dem Firdawsi faf ne fa kuus fa Yaasin 

 

 



 

 

Térub taaram la jox Luutan mu ràngoo 

Ba wëlbati suuf si Kanxaanan fa Yaasin 

 

Ba Aaliyaxaa di saafilaxaa ña ngay sér 

Mu taw ay doj ci seen kaw ngir ga Yaasin 

 

Térab taaram ca teex ba la sotti iisaa 

Mu wéy asamaaw rafaxnaahu ni Yaasin 

 

Wa maa qataluu wa maa salabuu wa laakin 

La Yàlla waxoon ca iisaa ngir ga Yaasin 

 

Sirub taaram la Saalihu dóor ci aw doj 

Gëleem ne ca téll génn di ŋaax fa Yaasin 

 

 



 

 

Xuddaar a ko ray fa dam-dama neel aleyhim 

Musiiba du yem ci bopp boroom fa Yaasin 

 

Sirub taaram la Huudun jàppe aadan 

Alag gaayam ya folli xéram ya Yaasin 

 

Ci barke Jaal la Ilyaasaa maasam 

Wa suu Kiflin limal Yasaxun fa Yaasin 

 

Ba Aaruuna ak  i Luqmaana ak i dendam 

La ñuy taaloo ba tàkkale wóor na Yaasin 

 

Muneesul lim li mii Jaal Bombe taalal 

Taxawlul Njàmme ! Xatmul way wi Yaasin 

 

 



 

 

Jamiihu-Rusli wa kurama jamiihan 

Ña ngay taaloo ca leerug taali Yaasin 

 

Wa nuuru-shamsi aw xamarin wa najmi 

Ña ngay taaloo ca taarab leeri Yaasin 

 

Te Saxaaba ya ak waliyyu ya mbaa te xawsoom 

Wa xutbu-samaan ya ñoo di siboori Yaasin 

 

Te Maaliku ak Xaniifatu mbaa te Anbal 

Wa Sahaafihu seen i ngiir a di leer fa Yaasin 

 

Te ngir ya ca des xaroon na ko ñetti téemeer 

Tegal sittiina dolli ca yett Yaasin 

 

 



 

 

Woroom ngiir yaag ña topp ci baatin 

Ku tàqle yaa ngi tebbi ci taali Yaasin 

 

Te Yaasin nee xuusul ngiir ya turran 

Waroo diiŋat ku jëm si ci man ni Yaasin 

Bu leen diiŋat ku ngeen jis donte xaj ba 

Ndegam da na baw ci ruuram tooli Yaasin 

 

Lilee tax man ma faf def Tayba Tuubaa 

Te Mbàkke di Màkka Bàmbaay moom a Yaasin 

 

Jumaa jile faf di joojële moo ma noppal 

Sëriñ Tuubaay xaliifa ba donn Yaasin 

 

Siyaarejileen siyaarejileen fa Tuubaa 

Ku Yaasin raw na jàpp ci waayi Yaasin 



 

 

 

Sirub taaram ba sar na ba jàll Taayif 

Muhammadu doomi Aaminatan ni Yaasin 

 

Maneefu la wax lu lamb ci moom ci baatin 

Xaliifa bu mat xaliifatu wóor na Yaasin 

 

Wa sallallaahu maha aalin wa sahbin 

Aleyhi ma faf taxawlu te sopp Yaasin 

 

Àllaahumma salli alaa Sayyidinaa Muhammadin 

wa sallim tasliiman. 

 

Aji-bind ji: Sñ Ma-gànna Njaay 

Aji-topp ji: Seexunaa Sëy 



 

 

 

 

 

 

 
 

 

Ngir bokk ci mbootaayug WAX (Wolof 

Ak Xamle) jokkool ci limat yii  76 317 83 

17 /  78 426 61 25. 

 


