

















































Juillet 2014 

 

 

 

 

 

 

 

 

 

 

 

 

 

 

 

 

 

      
NASU NGUNGE PÉNCUM RÉEW AK YABUG WAY-BËGG-

SA-RÉEW 

    

     

 



 Page 1 
 

 
Wayndare wii ngi jëmmu ci liggeeyu Mbootaatu réew 

mi ngir njàngum làkk yeek tàggatug mag ñi. 

Mu ngi bokk ci nasu ngunge péncum réew ak yabug 

way-bëgg-sa-réew(PACE)wi  ñuydoxal ci ndimalulug 

USAID. Ndàbbum xëti àtteek yoon yi ëw tey doxal 

péncum depitey Senegaal yi, menn mbooloom liggeey 

mu dajaley ndawi yoon ak i way-jëfi sosiyete siwil yu 

bokk AN@FA.  

Meññalaatum siiwal bii bépp mbaa lenn ciy pàccam 

ngir njënd ak um njaay aayees na ko. 

Këmbu yi ñu siiwal ci wayndare wii, te ñu tekki leen ci 

làkki joolaa, Séereer, Pulaar, Mànjaku, Sóninké, 

Màndeŋ ak Wolof, ñu ngi jëm ci askanu Senegaal cib 

yaatal, rawatina depite yi, laptookati làkk yi, ñiy doog 

miin um mbind, yombalkati daaray njàng ak 

njàngaleem làkki réew mi, taskati xibaar yi, sanceefi 

réew yeek aji-safooy làkki réew mi. Nisëram moo di 

joxey xibaar ci làmmiñi réew mi ngir xamin wu gën ak 

moomoo jëmmu sanceefug Senegaal.  

Njiiteefug doxalu AN@FA 



 Page 2 
 

WAYNDARE TEKKINU BAAT 
 

 Ci wàllu yoon, Njubbantib Sàrt 
(Amàndëmãa), ag cuppikku gu ñuy wote cim 
pénc la, ngir jubbanti, mottali, walla neenal 
benn pàcc, mbaa lépp ci menn mébatu yoon. 
Njubbantib Sàrt yi, ñu ngi leen di jébbalee ci 
anamu mbind te, deesu leen nangu, ludul ne 
dañu jëm ciy xët yu bokk ci li ñu war a 
waxtaane. 

Njubbantib Sàrt 

 Bu fekkee ne Njubbantib Sàrt yi dañu am lu 
jiitu ñu koy waxtaane, kurel gi ko yelloo la ñu 
koy dénk, te bu mënee nekk, ñu fulandi xët 
ya, séddale leen.  
Bu dee ci biir jataayub waxtaan wi la amee, 
dañu leen di jébbal Njiitu Péncum Ndawi 
Réew mi, mu yégal ko Pénc mi. 
Ci diirub waxtaaney Njubbantib Sàrt, kenn ci  
ñi ko xaatim, Depite bi xalaatam woroo, 
Njiitu Péncum Ndawi Réew mi, Way-Nettalib 
kurel gi ko yelloo, ak Jaraaf  bi mbir soxal 
doŋŋ, ñooy ñi fa am sañ-sañu jël kàddu. 
 
 
  



 Page 3 
 

Dogal:  
Jëf ju bokk ci wàllu caytu la, jëmale yaatal 
mbaa kennal, tey bawoo ci kiliteefug 
Ngaraaf. Kenn ci way-bokki Nguur gee koy 
xaatim, ci kaw manooreem yu yell yi ko yoon 
may. Ab Dogal, pas-pasu jëfe cantaane yu 
méngook Yoon, Dëkëre walla Digtal la, ngir 
mu leeral tëralin ak doxalin ya. Mel ni 
Dëkëre, këmub Dogal mën nay wuute. Mën 
na doon pas-pas yu ñu sàrtal, fekk muy teg 
sàrtub yaatal (misaal: Dogalu bokk-moomeel 
buy tere képp ku taxaw ci mbedd yi ñuy aw), 
walla muy kennal (Palug ndawu nguur). 
 
Péncum dépite yi:   
Péncum dépite yi mooy kurelug way-teewali 
askanu Réewum Senegaal. Péncum dépite yi, 
péncum benn-tànk la, dale ci weeru 
sàttusmbar 2012, bi ñu dindee SEENAA bi. 
Péncum dépite yi mooy way-teewalub askanu 
Réewum Senegaal mépp; daa gàlloo 
mbooleem comboñi réew mi, ngir fàttali 
dépite yi seen wareef saa su nekk (seetal dog 
108 bob Sàrtu Biir bi). Limub Dépite yee ngi 
yem ci téemmeer ak juroom fukk (150) 
(Yoonu àtte 144 bu Sàrtu Wote bi). 



 Page 4 
 

Way-jàppaley Pénc mi:  
ay woroomi xam-xam lañu yu Péncum dépite 
yi tabb ngir yokkutey liggeeyub Dépite 
yi.Njàppale googoo ngi tënku ci jox kureli 
pénc mi, walla ndawi pénc mi wayndare, 
xibaar walla ndimbal yi war ngir ñu gën a 
mën a def seen liggeey (yëral dog 50 bob 
Sàrtu Biir bi). 
 
Nafa gi 
Nafa gi wayndare la wuy tënk mébatum 
koppar yiy dugg ak yiy génn ci anam bu 
ràññiku te limu, ngir caytug pajum aajo yi ñu 
nasal (lee-leeg cim at). Ñaari ponki cëslaayi 
nafa yépp ñoo di ndugal mi (liy dugg) ak 
ngénne mi (liy génn). 
 
Nafay jëmmalug meññantal yi: 
Nafay jëmmalug meññantal yi (Bee-See-ii), 
moo di pexem nas ak topp njëfeem deppãasi 
meññantali at, yu ñu mébat ak alal juy bawoo 
ci nafay meññantal.  
Ci anam boobu, dafa bëgg a nekk jëmm jiy 
firndeel ndigal yi nguur gi tër ciy nas ak i 
mébat cim at, te nisër ca suuxat ag yokkute 
guy sax dàkk, ba mën a yokk limub liggeey yi 



 Page 5 
 

ñu sos, wàññi ñàkk gi, te yokk pasinu dundug 
askan yi.  
Bee-See-ii bi day ëmb mbooleem deppãasi 
meññantal yi nguur fas yéenee def, fekk alal 
ji ciy dem teew, mbaa yu yëngu-yëngu ya 
door ba nuppi. Day ëmb mbooleem deppãasi 
yi ëpp maanaa ci nguur gi ak ci kureli peg yi. 
Mbindum mébati meññantal yi ci deppãasi 
Nafay jëmmalug meññantal gi, day tegu ci 
sàrt yii: 

- Bokk ci liy tax a jot nisëri yi jëm ci 
wàllu koom ak askan yi; 

- Amug gëstu yi yell ngir wone mën a 
nekkug pexe yi ñu lal; 

- Teewaayu alal ju ñu ame ci mànkoy 
digeb xaalis bu ñu xaatim ci anam yu 
wér, mbaa alal ju doy sëkk ci nafa gi. 

 
Ndugal mi (liy dugg) 
Li ëpp ci koppar yiy dugg ci nafa gaa ngiy 
bawoo ciy galag(juuti). Ñoo ngi soloo galag 
yi téqu ak galag yu téqoodiku yi ñuy boole ci 
njégi alal walla pajum soxla yi, di lu ñuy fay 
nit kuy ñëw jébbal ko Nguur 
 
 



 Page 6 
 

Ngénne  mi (liy génn) 
Deppãas yi Nguur walla Bokk-moomeel yi di 
def ñoo ngi leen tudde deppãasi-pegg.  Ñoo 
ngi leen xaaj ci ñeenti pàcc: 
Deppãasi doxinu kureli pegg yi 
Deppãasi jumtuwaay ak meññantal yi 
Deppãasi sóobook dugal loxo ci wàllu askan, 
koom ak mbirum bitim réew. 
Peyug tegendaay yi juddoo ci bori pegg yi. 
 
Birob Péncum Dépite yi: 
Birob Péncum Dépite yee ngi soloo Njiitu 
sanceef gi, juroom ñetti tofoy njiit, juroom 
benni ndéeyteef yu falu, ak ñaari Saytukati 
alal (dog 13 bob Sàrtu Biir). Mbooleem way-
bokki birob péncum dépite yi dañuy falloo cib 
wote bu limu ngir cër bu ci ne tey yeeslu ci 
lëlub aada bi jëkk (dog 15 bob Sàrtu Biir). 
Njiitu Péncum Dépite mi nga xam ne, moom 
doŋŋ lañuy fal cib woteb kumpa, buy falu 
rekk di door ub liggeeam, te moo di jiite ak 
saytu palug yeneen way-bokk yépp (dog 10 
ak 14 yu Sàrtu Biir). Birob péncum dépite yi 
day amal ndaje lu mu néew-néew benn yoon 
ci weer wi (dog 17 bob Sàrtu Biir), mooy 
saytu doxinu pénc mi. 



 Page 7 
 

 
Yéglewub tànn bi 
Ci jamono bi jiitu bésub woteb Dépite yi, 
lawax yi bëgg a falu dañuy wër di wonewu ak 
jéem a yey seeni dëkkandoo. Mooy yéglewub 
tànn bi.  Pexem sàkku li ëpp ciy baat la, di 
ame ci cëslaayub nasu pólitig. Diiru yéglewub 
tànn bi moo di ñaar fukki ak benn (21) fan lu 
jiitu bésub wote bi, di jeex buñ nee ëllëg la 
wote bi, bu minwi (00 waxtu) jotee (Sàrtu 
Yoonu jubbanti 108 bu Yoonu tànn wi). 
 
Yéglewub tànn bi. 
Ci diir boobu mbooleem limi lawax yi ñooy 
yemoo jot gu ñu leen di jagleel ci 
xibaarukaayi peggi bari-melo (xibaarukaayu 
yeglewub tànn) yi. Diir ak jamonoy xibaar yi, 
seen tëralin ak doxalin yiy tax ñu mën a nekk, 
dañu leen di tënk ci benn dëkëre bu njiitu 
réew mi, gannaaw ba mu ca disook Kurel giy 
yemale jumtuwayi xarala-bari-melo yi 
(SENEERAA) (dog 180 ak 183 bob). 
 
Goxub wote : 
Ñaari xeeti tànnin ndawi pénc ñoo am: Limu 
réew bi walla woteb raw-gàddu, ak limub 



 Page 8 
 

pàccu-diiwaan bi, di tànnu cërëlaate bi. Bu 
nekk ci tànnin yi, dépite yi dañuy faloo ci 
ndénd mu fés mu ñuy tudde goxub wote. 
Naka noonu, goxu woteb raw-gàddu bi moo 
di ndédum réew mi, bob tànnu cërëlaate bi di 
pàccu-diiwaan bi. 
Ci ñaareelu anam wi, bu Dépite bi faloo ci 
goxu woteb pàccu-diiwaan itam, day wax ak 
a jëf ngir njariñal askan wépp. 
 
Yoonu tànn : 
Ci senegaal, Yoonu tànn waa ngi dajale 
mbooleem yebuy àtte ak tëralinu yoon yi aju 
ci palu pólitig, maanaam tànnug ndawi 
péncum réew mi, way-diisooy pàccu-diiwaan 
yeek way-diisooy dëkki kaw yi. 
 
Kurelug  càmbar : 
Kurelug càmbar gi day tax ba pénc mi yelloo 
saytu doxin kurelug doxal gi (di nguur) muy 
mën di taat aan ay xibaar ciy jëf yu ràññiku, 
jëmale  ci: 
caytuwinu  genn kurelu peg, doxinu kureli 
nguur gi caytuwinu menn cémbum nguur gi 
mbiri sosiyete  yi. 



 Page 9 
 

Kureli càmbar yi mën nañu leen a sos, cig 
Digtal walla ci dogalu péncum ndawi réew 
mi. Jéegoy kurelug càmbar gu nekk day dakk 
saa yu jébbalee péncum ndaw mi ay tënki 
xalaatam, gannaaw diirub juroom benni weer 
yu dale ca bésub solooy dogal ak saa yu 
kurelug àtte gi tàmbalee lëñbët mbir ci wàllu 
yoon, di sababu costey kurelug càmbar 
googule. Kurelu càmbar mëneesu ko sos ngir 
mbir yu ñu lëñbët ci kanamu yoon ba nuppi. 
Ndax ay daan yu mën a dal ci kawam te aju 
ci sàrt 363 bu Téere-àtte-daan (kód penaal) 
bi, bépp way-bokku kurelug càmbar gu matal 
aw sasam dafay yelloo wone màndute. 
Péncum ndawi réew mi doŋŋ moo yelloo 
siiwal pàcc mbaa lépp lu nekk ci këyitu 
nettali bu ko genn kurelug càmbar jébbal, 
gannaaw ab wotey jamono boo xam ne, 
ndéglum xibaari këyitu nettali yee koy jiital 
ak weccantey xalaat (dog  48 bob Sàrtu Biir). 
 
Kurelu ndénkaane 
 Ci ndoortey atum pénc mu ne, Way-Teewalu 
askan wi day fal ci biiram kurelu ndenkaane 
guy tollu ci ñaar fukki way-bokk ngir diiru 
menn at, ñuy daje ci wotey njiitam, gannaaw 



 Page 10 
 

bi ko péncum dépite yi  sàkkoo nu méngoo ak 
sàrt 65 bu ndeyu sàrti réew mi, ay warteefam 
ñoo di : jël ay dogal gannaaw ub diisoo, 
jëmale ci mbir yi ko péncum dépite yi dénk, 
natt ak topp doxalinu yoon yi ñu wote. Ngir 
Kurelu ndenkaane gi mën a yabu ciw 
waxtaan, fàww genn wàllug way-bokk yi 
teew ba tegal kenn. Dogal yaa ngi jëlu ci 
teewaayu ñaari ci ñett (2/3) yu ne. Way-bokki 
nguur gi dañuy teewee jataayi kurel gi. Dañu 
leen di déglu saa yu ñu ko sàkkoo. Dañuy 
indiy xibaar ci li ñu leen di laaj te méngook 
seeni manoore, jaarale ko ciy kàddu walla 
mbind (dog 25-26-27-28 ak 29 yu sàrtu Biir). 
 
Kurelu wéyal 
Ci ndoortey atum pénc mu ne,  ci ndajem 
aada mi jëkk, gannaaw campug biro bi, 
péncum dépite yi day sos fukk ak benni kureli 
wéyal. Liggeeyub waajtaay bu ndajey péncum 
dépite yi, kureli wéyal yee koy def.  Gu ci 
nekk day am njiit, benn biro ak benn 
ndéeyteefu. Kurel yi lépp lañuy wax, dale ci 
koom bi cib yaatal, ngurd (koppar) yi, ba ci 
wér gu yaram gi; ci mbirum caada gi, jokkoo 
bi, kaaraange gi, yaraangue gi, ndaw gi ak 



 Page 11 
 

njekkalum dëkkuwaay yi (dog 62 bu Ndeyu 
sàrt yi ak 24 bu Sàrtu biir) 
 
Woññaatu pegg  
Woññaatu pegg mooy tur wi ñu tudde 
woññaatu alal ji ñuy def ci kureli caytu yeek 
mboolooy pegg yi am ci am réew, ngir tër cim 
mbind koppar yiy dugg ak a génn. 
 
Ndencum tayleek ndigal yi : 
Bu ñu sukkandikoo ci yoon n°2011-15 bu 8 
Sulet 2011 ñeel yoonu doxalinu xaalis, 
Xëtum-seedey tayleek ndigal yi day leeral 
dige yi nguur giy jël, baawoo ci tayleb xaalis 
bu mu jagleel kenn nit, walla am mbooloo, 
rawatina tayle yi nguur di def ngir dige ay 
jàppale yuy dox diggante pegg yeek boroom 
alali feddi-géew. 
 
Ndajem Njiit yi 
Ndajem njiit yi day dajale ci wetu njiital pénc 
mi: tofoy njiit li, njiiti kurel ak mboolooy 
ndaw yi, way-teewalub ndaw yi bindoodi, 
way-nettali bi gën a kawe ca kurelug xaalis 
bi, xayanal gi, bu nas wi, bu jàppalantey 



 Page 12 
 

koom jeek bu Jaraaf bi nguur yabal ndax 
loolu. 
Ndajem njiit yi mooy tër doxalinu liggeeyi 
pénc mi, ak mbir yépp yi jëm ci nasu yoon : 
 Séddale mbooleem mbir yi ñu war a niir 

ci biir kurel yi ko yelloo 
 Amal nasinu waxtaani pénc mi 
 Amal tëralin ak doxalinu njëlum kàddu 

ci jataayi péncoo yi. 
Bés ak waxtuy ndajem njiit yi, péncum dépite 
yi péncum dépite yee leen di yégal Njiitu réew 
mi walla Jawriñu diiwaan bi (dog 84 bu 
Ndeyu sàrti réew mi ak 19 ak 73 bu Sàrtu 
Biir).  

 
NdiisooBokk-moomeel  
Ndiisoo Bokk-moomeel yi, moo di mbooloom 
ndaw yi falu te ñu sas leen caytug mbiri dëkki 
taax yi. Way-diisoo bokk-moomeel yi ñooy 
ndaw yiy toog ci jataayi péncum ndiisoom 
dëkki taax yi. Dañuy joxe seen xaalat ci lépp 
lu soxal askan yi : ñooy wote bidse bi, di 
rafetlu caytuwinu bidse bi ñu doxal ba nuppi, 
am màqaamay samp walla tas kureli peggi 
bokk-moomeel yi, saytu alalu mbooloo mi, 



 Page 13 
 

ngir joxey ndimbal yuy yombal yokkutey 
koom ji. 
Ndiisooy bokk-moomeel yaa ngiy doxale 
seeni manoore ci anamu weccantey xaalat. 
Baat bii, day tekki matuwaay yi ñu wote ba 
noppi. Mën nañu sos kurel yu am màqaamay 
gëstu ay mbir yu tënku ciy wayndare. 
 
Ndisoo pàcc-diiwaan : 
Ndiisoo pàcc-diiwaan yi, moo di mbooloo 
miy jëlal pàccu diiwaan bi ay dogal.Way-
diisooy pàcc-diiwaan yi ñoo ko séq. Mooy 
saytu mbiri pàcc-diiwaan bi ciy waxtaan.  
Day joxe xalaatam ci jafe-jafey yokkute ak 
njekkalug dëkkuwaayi ndaw yiy toog ci 
jataayi péncum ndiisoom dëkki taax yi, nga 
xam ne, dañu ko ciy déglu.  
 Ndiisoo pàcc-diiwaan day fent sàrtu biiram 
yuy wone dayo, manoore ak doxalinu kurel 
yi. 
 
Digeb jàppalantey pegg ak feddi-géew: 
Ay digey mbooleef lañu, di sabab lëkkaloob 
benn walla cémb yu bari ci tabax, toppatooo 
ak caytug liggeeyu pegg, ci diir buy yàgg. 
Dige jàppalante pegg-feddi-nguur, xeetu 



 Page 14 
 

wutinu koppar la boo xam ne, genn kilifay 
pegg da ciy woo ay liggeykat yu feddi nguur 
ngir génnne alal ak saytu benn jumtukaayu 
meññantal buy sàmm walla indi ag yokkute ci 
genn kurelug pegg. 
Way-jàppale bi day jot pey guy bawoo ci 
farandoo peg bi, mbaa ci nit ñit jëfandikoo 
njariñ li muy meññal. Xeetu jàppalante bii am 
na ci réew yu baree bari, di wuutey jëmm. 
Digey jàppalante yi, dañuy sabab yombalug 
caytuwinu nitu pegg ki ba noppi, di wéral ne, 
fi lay nekk ngir caytug njariñal pegg gi. 
 
Ngàntu-mébat yi 
Ngàntu-mébat yi dañu leen di bind soog leen 
a jébbale. Bu fekkee ni ngàntu-mébat yi dañu 
yégsi laata kurel giy waxtaan, dañu leen di 
jox kurel gi ko yelloo; bu dee ci biir waxtaan 
wi lañu dikke, dañu leen di teg ci yoxoy njiitu 
pénc mi, mu xamle ko. Pénc meey seet ba 
xam ndax dañu leen di boole ci waxtaan wi 
walla dañu leen di yónnee cig kurel. 
Ngàntu-mébat yi, deesu leen nangu ludul ne 
ay ngànti mébat lañu ak ay xëti njàmbaas 
(yokk-yokk) yu ñuy xamle ci xët mi ci 
boppam, jëmale ci li ñu war a waxtaane. Bu 



 Page 15 
 

ñàkk a déggoo amee, pénc mi da ciy wax 
xalaatam te du diisook kenn ci mënug 
nekkam. 
Ngàntu-mébat yi seeni woroom a leen di 
xaatim, te kenn ca ñoom dina am sañ-sañu jël 
kàddu ni depit bi xalaatam wuute, njiit li, 
way-nettalib kurel gi ñu dénk liggeey beek 
Jaraaf bi mbir mi saoxal (dog 71 ak 79 bu 
sàrtu Biir). 
 
Nger : 
Nger moo di fàbbi njëfandikoo kàttanu nguur 
walla gu feddi nguur te nisër cee jële njariñ 
mbaa xéewal yu daganul. 
Jëfin wu dàqu la ci kanamu yoon, nit di ko 
def (ki geru), di sàkku, ànd mbaa nangu ag 
may, ab neexal walla ab dige, ay xéewal 
mbaa leneen lu mu mën a doon, ngir def, 
yeexal, walla fàttee def jëf ju bokk ci anam 
bu  jubu, mbaa juboodi, ci wàllu liggeeyam. 
  
Biraleb pólitigu yaatal : 
Biraleb pólitigu yaatal ab dox-daje la, 
diggante Jawriñ ji jëkk ak ndawi pénc mi. 
Biraleb pólitigu yaatal a ngiy am gën gaa 
yàgg ci ñetti weer gannaaw tabbug jawriñ ji 



 Page 16 
 

jëkk. Péncum dépite yi dañu koy yégal bés bi 
ñu jàpp a def biraleb pólitgu yaatal bi, juroom 
ñetti (8) fan lu ko jiitu. 
Biraleb pólitigu yaatal bi. 
Biraleb pólitigu yaatal am ndaje diggante 
njiitu nguur geek way-teewali askan wi 
(dépite yi) la, mu ciy biral nasinu pólitigu 
nguur gi mu jiite, toftal weccantey xalaat. 
Woteb kóolute gu ñuy jagleel làng gi ëpp 
doole, mën na tegu ci biraleb pólitigu yaatal 
bi, ci dagaanug njiitu jawriñ yi (dog 55 bu 
ndeyu sàrt yi ak 97 bu sàrtu biir). 
 
Dogalub njëfe : 
Dogali njëfe yi dañuy leeral anam yi ñuy 
jëfee ciw yoon. 
 
Bataleb tànn : 
Bu fekke ni doo mën a teew ci bésub tànn bi, 
mën nga seet nit ku la doy, nga jox sa baat 
wu tànnal la. Ci sàrtu yoonal wote dépite yi, 
fàww nit ki ci boppam teew. Bépp ndigalu pal 
day neen (dog 64 bu Ndeyu sàrt yi). Ak lum 
ci mën di doon mënees na nangu batale tànn 
ci anam yi ñu sóor ci dog 88 ak 89 yu sàrtu 



 Page 17 
 

biir bi. Dépite bu ci nekk mënul a yore lu ëpp 
benn bataleb tànn. 
 
Yenneeku (Tekki- ndombo-tànk) : 
Tekkig ndombo tànku depite bi cig làng walla 
ci pénc mi, lu ñu sóor la ci sàrtu biir pénc mi 
ak ci yoonu tànn wi. Yenneeku yi, njiitu pénc 
mi lañu leen di jébbal, mu yégal ko péncum 
dépite yi ci ndajem miy ñëw tey dajale ñépp.       
Saa yu leen péncum ndaw mi nangoo, 
yenneeku yooyule dañu leen di yégal Njiitu 
réew mi.  
 
 Ñu seetlu ne : 
 Bépp depite bu yenneeku ci làngam, fekk mu 
nekk ci jamonoy pal, noonu lay ñàkke ci saa 
si, ag palam ci pénc mi, dog 60 bu Ndeyu sàrt 
yi ak 7 bu sàrtu biir). 
Gannaaw tekki- ndombo-tànk yooyu, di jëfu 
kenn ak sagoom, sóorale nañu ci xët yi tënk 
péncum dépite yi yeneen anam. Ñoo di tekki-
ndombo-tànk ci jëf. Depite boo xam ne, toog 
na ñaari ndajey aada yu tegloo te ñëwul, 
amul wenn lay wu pénc mi mën a nangu, 
dañuy jàpp ni aji-yenneeku la (dog 104 bu 
sàrtu biir). 



 Page 18 
 

Deppãasi cëslaay : 
Deppãasi pegg yi (ni deppãasi cémbi fànnu 
fedd-géew yi) mënees na leen a kërale ñaar: 
Deppãasi aaada yi ak deppãasi cëslaay 
yi.Deppãasi cëslaay yi, deppãasi yuy bokk ci 
ngénné mi lañu. Ay jumtuwaay yu mën a 
yàgg lay doon, ñu leen mën a jëfandikoo ay 
yoon i yoon ci wàllu meññantali alal walla 
njariñ. Bu dee ci nguur gi, misaal ya ñooy 
doon tabax Oppital yu bees, njëndum 
jumtuwaayi xarala-bari-melo ak i càllala, 
defar tali yu bees, añs. 
 
Depite bi: 
Dépite bi mooy way-faluw askan wi; way-
teewalu réew bu wegu la. Kaweef ak 
kilifteefug péncum dépite yi, di kuutlaay-
jëmmu ngoreefug askan wi, ñooy ngàddu-
wéralug demokaraasi bu dëggu. Dépite bi daa 
am warteefu rafetle ay jikko yu sax, ngor, 
njub ak sagu yuy feeñ saa su nekk ciy 
waxam, jëfam ak dundug bés bu jotam. Sàrt 
yii, dañuy laaj aw nekkin wu tollook darajay 
ngàllam. 
Péncum réew mi da koo warloo saxal ci 
pasinug dund ak nekkin yu mucc ayib, kurel 



 Page 19 
 

ak dooley nguur yi di ko taxawu, weg ko, te 
ko gëddaal (dog 100 bu sàrtu biir). 
 
Depite bindoodi : 
Depite yi mën nañu bañ a bokk ci menn 
mbooloo pólitig ca péncum depite ya. Ñoo di 
dépite yi bindoodi. Seen way-teewal day bokk 
ci liggeeyi ndajem njiit yi, di ay-ayloo bu ñu 
waxtaane ba juboo. Bu fekkee ni juboo amul 
ci seen biir, njiitu péncum dépite yi day wote-
tandale, ci kanamu way-soxal yi, tëral kay gi.  
Dogalam amul diiŋat.  
Depite yi bindoodi yi mën nañu bokk ci 
mbooloo mu leen neex gu leen neex. Su 
boobaa, dañuy bind bataaxal njiitu làng gi mu 
soxal, mu yégal ko njiitu péncum dépite yi; 
moom mii, moo koy yegge Biro bi ak Pénc 
mi. Day bokk ci lim-woññub toogu yi ñu 
jagleel mbooloo mi ci biir kurel yi (dog 23-34 
ak 35 bu sàrtu biir).  
  
Ndigal : 
Ndigal jumtuwaay bu xeetu ci yoon la, 
Bennoob Réewi Afrig yi di ko jëfandikoo ngir 
jël ay matuwaay. Ndigal ci ñaari jéego lay 
taxaw doog a feeñal ay njeexitam: bu ko 



 Page 20 
 

sanceef yi xësee wote, nguur yi dañu koy 
yóbbaale, boole ko ci seeni sañ-sañ; wuuteek 
sàrt bi nga xam ne day jëfu ci saa si. 
 
Kureli pegg-caytu : 
Jëmm la juy wuyu ci sañ-sañu pegg ba noppi, 
wuuteek kureli peggi mbànjuxaan yeek njënd 
ak njaay yi; ñoom dañuy saytu ag kurel walla 
yëngu-yëngu bu yello saytu. 
 
Nguur : 
Nguur xeetu kurelug kàttaanu pólitig la, soloo 
ñetti fénc: am ndéndum suuf, genn kilifteefug 
nguur, aw askan. Nguur, bokk-moomeel gu 
moom boppam la.Moom-sa-bopp googu moo 
wuutale nguur geek yeneen xeeti bokk-
moomeel yi deme ni diiwaan yi, pàcci 
diiwaan yi, ak dëkku-taax yi. 
 
Teggeeku galag : 
Teggeeku galag, njéggalug peyu galag walla 
juuti, mbaa sañ-sañ la, ci kaw ay sàrt yu 
ràññiku ci wàllu yoon. Misaal: néewteey am-
ami nit ñi, sababu teggeeku ci lenn ciy galag 
yu diy warugar ci gépp njaboot la. 
 



 Page 21 
 

Finaasi pegg : 
Finaasi pegg yi dañuy tekki gëstub sàrt ak 
pexe yi ñeel alalu mbooloom pegg.  Ci wàllu 
xamteefu jëmmal, Finaasi pegg yi mënees na 
leen a wonee ni mbooleem sàrt yiy doxal 
finaasi nguur gi, yu bokk-moomeel yi, yu 
kureli pegg yi, ak yeneen cémbi sañ-sañu 
pegg yi. Aw xàll la, nekk ci séll-bi-yoonu sañ-
sañu pegg, sañ-sañu yoonal ak woññatub 
pegg. 
 
Fõo-dë-konkuur : 
Aw doxalin la wuy tax ñuy mën di toxal 
bokkug genn kurelu pegg walla fedd-géew 
mbaa kenn nit ci benn deppãas bu nguur 
ràññale. 
 
Nguur : 
Nguur sanceefu réew mi la, soloo Jawriñ ji 
jëkk (njiitu nguur gi) ak jawriñ yi.  Ci 
njiiteefu jawriñ ji jëkk, nguur gi day doxal 
pólitig bi njiitu réew mi nasal. Ndax li mu 
nekk njiitu nguur gi, Jawriñ ji jëkk daa ngàllu 
ci kanamu kurelug yoonal gi, ci anam yi ñu 
wottu ci dog 85 ak 86 yu ndeyu sàrt  yi.  



 Page 22 
 

Way-bokki nguur gi aaye nañu leen ñuy boole 
seen cërub jawriñ ak bépp yëngu-yëngub 
liggeeyu pegg walla bu fedd-géew bu am ag 
pay (dog 54 bu Ndeyu sàrt yi). Ndax déggoob 
wa-bokki sanceefug nguur gi, yenneeku walla 
dakkalug njiiteefu nguur gi day yóbbale ci saa 
si, yenneekub yeneen jawriñ yépp (dog 43 ak  
bu 53 ba 57 bu Ndeyu sàrt yi). 
   
Mbooloom depite: 
Way-bokki pénc mi (lu mu néew-néew, fukk 
yu nekk) mën nañu booloo, ndax niiroo 
pólitig, ngir sàmm ngëm-ngëm, mbaax ak 
xalaatin yi ñu bokk (te du seeni njariñal 
boppkese). Ñooy  mbooloom dépite yi. Depite 
bi mënul a bokk ludul ci menn mbooloom 
pólitig. Mbooloo yaa ngiy sosoo ci jébbal 
njiiteef gi benn biraleb pólitig bu ay way-
bokkam xaatim, booleek limu way-bokkam, 
ndawi pénc yi mbokkoo, tur ak santi njiit ak 
tofoom yi mboolooo mi tànn. 
Wayndare yooyu dañu leen di siiwal ci 
xibaarukaayu nguur gi, booleek cuppiku 
(yenneeku, bokk ak booloo) yi ci top, 
gannaaw ba ñu ko yégalee njiitu pénc mi. 



 Page 23 
 

Njiiti mbooloo yi way-bokk lañu ci jataayi 
njiit yi, seeni tofo di leen fa wuutu bu ñu 
amee ngànt (dog 21 ak bu 22 bu Ndeyu sàrt 
yi). 
 

Péncum àttekaaay bi gën a kawe: 
Péncum àttekaaay bi gën a kawee ngi ëmb 
way-bokk yi péncum réew mi tabb. Benn 
way-àttee koy jjite. Doxalin wi ñuy topp ci 
biir Péncum àttekaaay bi gën a kawe, yoon-
jëmmal a koy tëral. Njiitu réew mi (gàlloowul 
jëf yi muy def cib liggeeyam, ndare du dafa 
wor), jawriñ ji jëkk ak way-bokki nguuram 
(yi gàlloo seeni jëf ci seen biir liggeey, te ñu 
jàppe leen nig mbóom walla jalgati ci jamono 
ji ñuy defu) ñu ngi leen di àtte ci Péncum 
àttekaaay bi gën a kawe (Dog 99-100 ak 101 
bu Ndeyu sàrt yi ak 120 bu sàrtu biir). 
 

Kiiraangey pénc : 
Depite yi dañuy nekk ci kiiraangey pénc mi, 
seen njëlbeenug pal (yégleb njeexitali woteyi) 
ba ba muy jeex, ñeel bépp woote ci kanamu 
yoon walla dooley nguur, ndax seen xalaat 
mbaa wote bu ñu amal ci diir bi ñu nekkee ci 
seen liggeey. Gannaaw loolu yit, benn Kurelu 
yoonal mënu leen top, walla jàpp tëj ndax 



 Page 24 
 

mbóom walla jalgati, te àndul ak ndigalu 
pénc mi. Depite bu ñu bett cig njalgati mbaa 
bu daw gannaaw ba mu defee njaaxum, 
mënees na ko topp, jàpp ko tëj, te du aajoo 
ndigalu birob pénc mi. 
Kiiraangey péncum dépite yi mënees na ko 
muri, jaarale ko ciw doxalin wu ñu fàggu ci 
Ndeyu sàrt yi ak sàrtu biir bi. Saa yu ñu 
sàkkoo murikub kiiraayu Péncum depite bi, 
walla dakkalug toppam ci kanamu yoon, 
dañuy sos genn kurelug jàppandalu fukk ak 
benn (11) way-bokk yu ñuy fale ci kaw 
doxalin wi ñu fàggu ci dog 34.  
 

Galag (Empo): 
Galag, njoxem xaalis bu tegu ci loosu nit 
walla kilifa la, mu koy joxe ba fàww te amul 
ndelloo, ngir pajum aajoy pegg yi cig yaatal 
(sasi aada, koom, askan, caada). Galag, xeetu 
yëngub pegg la, bokk ci cémbum mbooloo. Bu 
fekke ni galag bi daa am njeexital yu bari yit, 
nisërug koppar am na ca solo. 
 
Kureloondoo : 
Ci kanamu itte bu dox diggantey kureli wéyal 
yu bari, pénc mi day samp ag kureloondoo. 
Bu dul kurelug woññatook nemmet gi, walla 



 Page 25 
 

kurelug ndénkaaney dogal yi, kureli wéyal yi, 
kureli jàppandal yu fés yeek kureloondoo yi 
dañuy daje ci diirub lël yi, ngir jublu ci mbir 
yi ñu leen di dénk. Gannaaw loolu, mënees na 
leen a woo cim ndaje mu ànd ak ndigalu 
njiitu pénc mi (dog 33 bu sàrtu biir). 
 
Nangoodiku : 

• Nangoodikug caytu : njubanti bu 
depite biy jébbale la «di sabab 
wàññikug mbelli pegg, walla coste 
mbaa yokkutey warugari pegg». 
Wàññikug mbelli pegg yi dañu leen di 
xayma ci anam yépp: njubanti guy 
mottali matadib juuti cig yokkute, di 
tolloole dayoom digganteek moroom 
ma, mënees na ko nangu ; 

• nangoodikub yoonal : 
Njubanti gu aju ci fànnu sàrt, waaye 
ajoodi ciw yoon, day nangoodiku ci 
kanamu dog 41bu Ndeyu sàrti atum 1958. 
• nangoodikuw doxalin :  
Njubanti gu amul benn séqu ak xët miy 
yilla ji, day nangoodiku.Su boobaa dañu 
naan ag «gawar» la, di baat bi ñuy 
jëfandikoo ngir junj njubanti « yeb-lépp » 



 Page 26 
 

ci diirub waxtaanu yoonu woññaatuy 
koppar. 

 
Diirug pal : 
Dépite yi dañuy falu ngir diirub juroomi(5) at, 
ci woteb ñépp jaaraleedi.Diiru pal gi mooy 
diir bi dépite yiy doxal seenug pal. Diirug pal 
mëneesu ko gàttal, ludul ci taste gu péncum 
dépite yi dogal (dog 60, rëdd 1 bu Ndeyu sàrt 
yi ak 1 bu sàrtu biir). 

Ndonole : 
Ndonole moo di joxe jenn alalu aji-wàññiku, 
mbaa yu ci bareem, fekk cig dundam la ko 
defeek ndénkaane, nga xam ne, bu nit ki 
deewee rekk lay mën a nekk. Ndonole wuute 
naak may walla neexal yi mënul am ludul ci 
dundug nit ki, ndaxte luy wéy la. Mënees na 
donale ag mbootaay fekk ñu nangu njariñam 
ciw askan walla muy mbootaayu jëf-
mbaax.Kiy jote cig ndonole way-donn la. 
 
Limu wotekat : 
Limi wotekat yi, mooy karneb mbindum 
xamteefi mbooleem wotekat yi nekk ci benn 
goxu wote lañu. Bindu ci limi wotekat yi, war 



 Page 27 
 

na ci bépp way-bëgg-sa-réew ju nar a wote. 
Mbindu moomu nag daa laaj lenn ciy sàrt : 
nit ki daa war a nekk doomu réew mi, am 
fukk ak juroom ñetti at yu mat sëkk ci bésub 
tànn bi, am ay këyiti ràññiku ( kàrt dàntite ak 
bu wote), yor sañ-sañam yépp (pólitig ak 
njuddum réew). Nu fàttali ne, mbindu mi day 
laaj taxawaayu nit ki ci boppam te mu ànd 
caak sagoom.    
 
Yoon : 
Ca cosaanam, yoon (luwaa) a ngi juddoo ci 
baatub lateŋ buy tekki « leks », “lesis”. Ci 
wàllu yoon, day tekki sàrtu àttewaay buy tënk 
ñépp cig yaatal. Depite yi ñooy wote yoon yi 
ci turu askan wépp, seenug taxawal nag, njiitu 
réew mee koy xaatim. Baatub Paleef 
« lesislaasiyõo » yit dees na koy jëfandikoo 
ngir junj aw yoon walla aw sàrt. 
 
Yoonu woññaatu : 
Yoonu woññaatu, anam la bu nguur giy 
jëfandikoo, ngir biral ci kanamu pénc mi 
koppar yiy dugg ak yiy génn. Njeexital li, 
mooy fexe ba dépite yi wote bidse nguur gi. 
Yoonu woññaatu day fésal, ci diirub njëfeem, 



 Page 28 
 

wirgoom, dayoom ak toxalub am-am yeek 
aajoy nguur gi, booleek yemoob soxla ak am-
am yi ciy bawoo. Yoonu woññaatu jar naa 
ràññee digganteem ak yoonu wutinu koppari 
kurelug kaaraangey askan wi. 
Yoonu woññaatub kurelu kaaraangey askan 
wi, naam bu dee ci wenn anam week jenn 
jamono ji lañu koy wotee yit, soxalul ludul 
nafay kurelug kaaraangey askan wi. 
 
 Yoonu woññaatub njubanti: 
Yoonu woññaatub njubanti dañu koy wote 
ngir xoolaat wàññiku walla yokkute deppãas 
yeek koppar yi dugg, fekk depite yi rafetlu 
leen ba nuppi. Naka muy wuyoo turam, 
yoonu woññatub njubanti day soppi aw yoon, 
sukkandiku ci doxinu jamono ci wàllu koom 
ak xaalis.  
 
Yoonu jëmmal doxin : 
Yoonu jëmmal doxin, aw yoon la wu jëm ci 
tëralin ak doxalinu kàttanug pegg yi. Pénc 
mee koy wote, muy leeral yebuy ndeyu sàrt yi 
nga xam ne, mooy tëral sàrti cëslaay yi. 
Yoonu jëmmal doxin yi dañuy suuxat dundug 
ndeyu sàrt yi, di may péncum dépite yi 



 Page 29 
 

kàttanug mën a leeral yenn yebuy nekkinu 
yoon yi mën a suppiku ci diiri jamono. Ci 
toppantey daraja, yoonu jëmmal doxin a ngi 
ci suufu ndeyu sàrt yi, waaye moo féete kaw 
yooni aada yi. 
 
Rawug ëpp genn wàll : 
Ci wàllu yoon, këppe gu nekk day ànd ak 
kàttan gu bir, bu fekke ni dajale na genn 
wàllug tànn yi ñu wéral. Day safaanook raw-
gàddu bi nga xam ne day méngook lim bi gën 
a rëy ciy baat yi lawax am. Ci fànn woowu, 
ndam li dañu koy jox lawax bi ëppale ay baat 
moroom yi ñuy seet kenn-kenn. Cib wote kon, 
day war ñu am lu mat 50% ci tànn yi ñu 
wéral ngir mën a jote ci Rawug ëpp genn 
wall. Cim misaal, bu fekke ni ab wote am 
na 100 tànn yu ñu wéral, ñu ngiy jote ci 
Rawug ëpp genn wall gi dale ci 51 baat 
(maanaam 100: 2 + 1). 
  
Palug sañ-sañ: 
Palug sañ-sañ gi day ëmb yóbbent gi askan 
wi dénk ndaw li mu fal, ngir diir bu ñu xam.  
Ciy sasam, way-falu bi day wax ak a jëf ànd 
ceek yaŋ-yaŋ ci turu askan wépp. Palug sañ-



 Page 30 
 

sañ gi mën na doon palug sañ-sañu ndigal 
walla palug sañ-sañu teewal. 
 
palu sañ-sañu ndigal : 
Palu sañ-sañu ndigal mooy kàttan gi 
mbootaay walla nit di dénk jenn way-falu, 
ngir doxal aw sas wu ràññeeku ci diir bi ak ci 
liggeey bi, aju nag ciy sàrt yu leer yu mu 
mënul a teggi. Maanaay palug sañ-sañu 
ndigal moo di sukkandiku ci soxla yi 
mbootaay gi walla nit ki dénk kenn walla 
mbooloom nit, ngir doxal ab cër ci ab diir ak 
ci wenn fànn. Ab nemmiku kon da cay am, 
walla ñu laaj ca këyitu nettalib jëf ja, ndax 
way-dénke mën a topp aminug pal gi. Palu 
sañ-sañu ndigal wuute na ak palu sañ-
sañu teewal. Ñu ne ag pal, palu sañ-
sañu teewal la, bu fekke ni ndaw yi mënuñu 
jote ndigali ñi leen fal, walla ñooñu mën leen 
folli. 
 
Ittey neenal : 
Ittey neenal, pexe la mu pénc mi gànnaayoo 
ngir wone ñàkkug àndam ci pólitigu nguur gi, 
di ca fexe mu yenneeku. Ci doxalinu nguur yi 
nga xam ne kàttan gépp mbaa genn wàll gaa 



 Page 31 
 

ngi ci yoxoy pénc mi, Ittey neenal day tekki 
doxalin wi pénc miy deme ngir sóoru nguur 
gi, di waral mu mën ko jañ ba mu yenneeku. 
Ci sañ-sañu Senegaal, xalaat boobu fàggu 
nañu ko ci dog 86, rëdd 3, 4 ak 5 bu Ndeyu 
sàrt yi. Ngir ñu mën koo nangu, fàww ñu won 
Ittey neenal bi lu mu néw-néew fukki dépite ci 
téemeer bu nekk. 
  

 Kujje gi : 
Ci baatub kujje, ñu ngi ciy joxoñ mbooleem 
làngi pólitig walla mbooloo yi bokkul ci 
këppe gi ci pénc mi, te di wujjeek moom. Ci 
pólitig, Kujje gi day ëmb mbooleem làngi 
pólitig ak mbooloo yiy xëccook dooley pólitig 
ji yor nguur gi. Ci palu sañ-sañu teewal (ànd 
ak pénc mu askan wi fal), kujje gi moo di 
mbooleem làngi pólitig yi bokkul ci këppe gi 
ci pénc mi, walla géewub farandoo bi yor 
nguur. Bu ko defee nag, day nekk ub wujj. 
Kujje giy biral kuuteem ak gis-gisam yuy 
sikkal jëfi nguur gi, Fénc bu am solo la ci 
wàllu demokaraasi buy bareel. 
 
Joxekati ndigal(santaanekat yi): 
Joxekati ndigal walla santaanekat yi, dañuy 
santaane doxalug njot gi(koppar yiy dugg), 



 Page 32 
 

sooke deppãas yi, di santaane peyoor gi. 
Ñooy joxe ndigal yiy soxal alal ak yëfi nguur 
geek kureli pegg yi, walla cig fésal, ñeel cémb 
yeek sanceefi woññaatu yi. 
 
Pénc mi : 
Pénc mi, kurel la gu mën am sas yu bari: sasu 
xelalkatu kurelug doxal gi, sasu wotekatu 
yoon yi, ak sasu way-teewalug askan wi. Ci 
dégginam wi gën a yaatu tey jii, pénc mi day 
tekki mbooleem dépite yi falu tey sàmm 
teewaayu askan wi ci nguuri demokaraasi yi. 
 
Yemoo gu janu : 
Gannaaw tànneefu yoon wi ñeel yemoo gu 
janu laata ñuy woteel dépite yi ci 3 fanu 
suweŋ 2007, toftal ag ndàqam ci kanamu 
kurelu àtte-yoonal gi (dogal N°97/2007–Afeer 
1/C/2007) ndax ñàkk a dëppook Ndeyu sàrt yi 
(dog 7), yoon n° 2010-11 bu 28 me 2010 bi 
tànnaat nañu ko. Yoon woowuy sàkku yemoo 
gu janu diggante góor ak jigeen ci sanceef yi 
nga xam ne, ñépp walla ña ca ëpp dees leen 
di fal, wote nañ ko gannaaw cuppig yeesalu 
Ndeyu sàrt yi ci 13 ak 26 fani noowàmbar 
2010 ca Asàmbale baak Senaa ba, ngir tàbbal 



 Page 33 
 

ci benn dogal ñeel yemoo gu janu diggante 
góor ak jigeen, ci palug tànn yeek ci sasi tànn 
yi. 
Yeesal gu mag gi ci yoonu Senegaal ci wàllu 
yemoo gu janu gi mooy ne dafa gëttënu. Dog 
1 ak 2 bu yoon N°2010-11 bu 28 me 2010 
ñeel yemoo gu janu gi da ne: “Limi lawaxu yi 
dañu war a soloo ñaari awra yépp (góor ak 
jigeen), te bu fekkee ni doyob way-bokk ya 
dafa tool, Yemoo gu janu gi day nekk ci lim bu 
tóoladi bi sës rëkk ci moom. Limi lawaxu yi 
dañuy war a méngook yebu bii, lu ko moy, 
deesu leen nangu”. 
 Yoon wii, jéemant nañu ko ci woteb dépite yi 
woon ci 1er Sulet 2012, te mu feeñal teewaay 
bu takku ciy jigeen. Dale ci 22% (maanaam 
33 dépite yi dépite) ci diiru paleefu 2007-
2012, dayob jigeen ñiy dépite tey jii yégsi na 
ci 43,3% (maanaam 64 dépite

 

) ngir diiru 
paleefub 2012-2017.  

Làngu pólitig 
Làngu pólitig, mbooloom nit la ñu bokk yenn 
njariñ yi, yenn xalaat yi, booloo cig kurel guy 
nisërlu ñu fal ko, mu yor nguur, di doxal 
menn mébatum pólitig, mbaa nasu bokk-



 Page 34 
 

moomee. Nisërug nguuru, moo wuutale làngi 
pólitig yeek yeneen mbootaay yi deme ni 
mboolooy ngëtën yi, kureli way-bokk-liggeey 
yeek sendikaa yi. Làngu pólitig mënees na ko 
jàppe ni kurel gu dajale ay way-bëgg-sa-réew 
yu bennoo ndax wenn falasifa, ak wenn 
xalaatinu bokk-moomeel, tax ñuy sàkk pexe 
yu ñu ko jëmmale, booleek nisërug dem 
bëreji, ngir jote ci nguur gi, doxal ko.Kon 
mbootaay guy nekk ci njariñal wenn xalaatin 
la.   
 
Jëmmu xalam bu sañ-sañu pegg walla 
feddi-géew : 
Ñaari Jëmmi xalami sañ-sañu peg ñoo am: 
Jëmmu xalamu sañ-sañu feddi-géew 
 bokk-alali doomi réew yi 
 cémb yi nga xam ne, ci wàllu yoon, 

dañuy yaxantu 
 mbootaayi bokk-njariñ yi  
 mbootaayi aada yi 
 sendikaa yi 
 fondasiyõo yi 

Jëmmu xalamu sañ-sañu pegg a ngiy dox ci 
sàrtu sañ-sañu caytum pegg. 



 Page 35 
 

Jëmmu xalamu sañ-sañu feddi-géew nag, mu 
ngiy dox ci sàrtu sañ-sañu caytum feddi-géew. 
Jëmmu xalam a ngiy dégtoo ni mbooloom nit 
walla mbooloom alal mu nekk ci jëmmu 
làmb-daj mbaa jëmmu yoon (di jëmm ju 
làmb-dajadiku). Ndegam nag du jëmm ju 
làmb-daju, jëmmu làmb-dajadikoom jooju ngi 
ñuy jot gannaaw ba ñu matale lenn ciy sàrt. 
Bu fekke ni jëmmu yoon daa mbindarewu ci 
kanamu jëmm yi làmb-daju, demewu ni ci 
jëmmi xalam yi, rawatina, bu fekkee ni jëmm 
jooju dañu ko dénk mbooloom nit. 
 
Pólitigi pegg 
Pólitigi pegg (walla feemu pegg) yi ñu ngi 
leen di dégge ni mbooloom yëngu-yëngu yu 
lëkkaloo yu ñuy doxal, caa nisër a jote ag 
cuppiku, walla dollikuy nekkin sàngam. 
Pólitigi pegg yi, feem la wu ay sanceef mbaa 
bànqaasi peggi caytu di doxal, mu ànd ak ay 
mbell (nit, xaalis ak ay jumtuwaay), ngir jëf 
jëmale ciw nekkin wu sax, mbaa wu ne këtt 
ne jonn te ràññeeku (meññantal,wér-gu-
yaram, njaboot, dëkkuwaay, liggeey, njàngum 
tàggat, gëstu, sasu pegg, jafe-jafe, wàññiku), 
ngir jote ciy nisër yu ñu takkoon ca njalbeen 



 Page 36 
 

(yemoo, njubub yoon, wér gu yaramu askan, 
pasinuw nekkin wu jag, saafara jafe jafe yeek 
néewtey alalu nafa gi) te nga xam ne, natt 
gaa nga ñuy def ci cëslaayal xamteef yu deme 
ni baaxaay ak xereñteefu méngook 
jamonoom. 
 

Kurelu yoonal 
Kurelu yoonal gi, moo di benn ci ñetti xeri 
sanceefi askan wu ànd ak jamono, ànd ak 
Nguur (kurelug doxal) gi, ak pénci àtte yi 
(kurelug àtte-yoon). 
Kurelu yoonal gee ngi sàlloo fent ay yoon: 
mébat yi dañu leen di teg, weccee ciy xalaat, 
te lee-leeg ay kureli yoon càmbar leen. Mébat 
yi, cig njeexital, dañu leen di wote.  
Ci anam yi ëpp, mébat yi dañu leen dëggal, 
dogal seenug nekk ca kurelug doxal ga, laata 
ñuy nekk ay yoon. 
 Ci jamonoy demokaraasi ju jamonowu jii, 
Kurelu yoonal gaa ngiy jëmmoo péncum 
ndawi réew. Moom mii, mu ngi sàlloo bind ak 
sos yoon, waaye nag it, càmbar jëfi nguur gi. 
  
Njiitu péncum dépite yi: 
Njiitu pénc mi, dañu koy fal ci njëlbeenug 
paleef gi, mook yeneen way-bokki péncum 



 Page 37 
 

dépite yi. Day falu ci tànn-bennal, ci raw-
gàddug tànn yi ñu wéral. 
Falu ci tànneefug dépite yi, njiitu pénc mi 
mooy jiite weccantey xalaati pénc mi, di tëral 
liggeeyi pénc mi. Li ci ëpp, day doxal ànd 
ceek yeneen dépite yi, njiiti kurel yeek njiiti 
mbooloo yi.   
 

Njiitu mbooloom dépite: 
Njiiti mbooloom dépite yi, ay way-bokk lañu 
ci ndajem njiit yi, di bokke noonu ci tërub 
nasu yëngu-yënguy bés bi ak matumaay yi ci 
war.  
Mbooloom dépite yi tamit, mbootaayi dépite 
yuy daje lañu, ngir seen tànneef ci wàllu 
pólitig ci benn néegu pénc. Njiitu dépite yi am 
nañuy xéewal ci doxalinu pénc mi. 
 
Doxinu tànn : 
Baati «doxinuw tànn», day dégtal ci aada, 
mbooleem pexe yi war ngir ab wote jaar 
yoon. Ñetti pàcc yu mag la ëmb: pàccub lu-
jiitu-tànn, pàccub tànn bi ci boppam, ak 
pàccub gannaaw-tànn bi. 
Pàccub lu-jiitu-tànn day dajale ndefarum kàrti 
wote yi, taataan kàdduy biraley lawax yi, ak 
doxal yeglewub tànn gi. 



 Page 38 
 

Tànn gi day dajale cim misaal, woteb 
falaakoon yi, woññub tànn yi, yégleendig 
njeexital bi, yégleb njeexital bi mujj (ci baatu 
kilifa gi ko yelloo). 
Pàccub gannaaw-tànn bi, lu ci ëpp, day 
ittewoo xayma doxalinu wote bi ak saytu 
féewaloo yiy faral di am, di suuxat ab déggoo 
ci diggante aji-jëfi pólitig yi. 
 
Mébatu yoon : 
Mébatu yoon, xët wu fas yéenee nekk aw 
yoon tey bawoo ci nguur la. 
Gannaaw bi ñu ko tànnee ci ndiisoom jawriñ 
yi ba nuppi, dañu koy jébbal pénc mi ngir mu 
wote ko. Mébatu yoon nag, wuute naak Xelal-
yoon bi nga xam ne, mu ngi bawoo ci benn, 
mbaa dépite yu bari. 
  
Taxawalu yoon 
Xaatimu Njiitu réew mi mooy tax aw yoon di 
jëfu gannaaw bi ko Pénc mi wotee ba nuppi, 
fekk Péncum ndiisoob ndeyu sàrti réew mi 
joxe ci xalaatam.Yoon wu ñu taxawal, dañu 
koy siiwal ci xibaarukaayu nguur gi. Mooy 
jëfu darajaal ji Njiitu réew miy def ngir biral 
ne, nemmeeku na ni, aw yoon wotees na ko 



 Page 39 
 

ca Péncum dépite ya. Ni mu ciy tege 
xaatimam, noonu lay taxe njëfeem yoon 
woowu di warteef. Dooley Njiitu réew joojule, 
tënkees na ko ci dog 73 bu Ndeyu sàrt yi, ak 
dog 82 bu sàrtu biir Péncum dépite yi.  
 
Xelal-yoon: 
Xelal-yoon aw xët la wu benn mbaa dépite yu 
bari  di xaatim te fas yéenee mu nekk aw 
yoon, bu fekke ni bind nañu ko ci tënkum 
xibaari yëngu-yënguy bés bi, te Pénc mi tànn 
ko. 
 
Saytukati alal 
Saytukati alal yi, ci njiiteef ak toppug Biro bi 
lañuy dox, ñooy  yor mbiri koppar yi, 
jumtuwaay yeek caytug pénc mi. Benn 
deppãas bu bees mëneesu koo def, te àndul ak 
seen xalaat. 
 
Laaju mbind : 
Doxalin wu yomb la wuy may dépite yi ñuy 
mën di amal ay laaj ci mbir sàngam, jëmale 
ci Nguur gi. Laaji mbind yi, ñu ngi leen di 
def, sukkandiku ciy ñaxtu walla jafe-jafe yu 
dépite yi nangoo ci mbootaay yi, sendikaa 



 Page 40 
 

liggeeykat yi, ndawi bokk-moomeel yi, mbaa 
ciy benn-benni nit. Mën nañu jëm ci mbir yu 
soxal askan wépp walla ab gox. Soloy jagle 
googoo ngi tënku ci dog 95 bu sàrtu biir 
Péncum dépite yi.  
 
Laaju kàddu : 
Laaji kàddu yi, ay laaj la yu benn dépitey def 
jëmale ci jenn jawriñ. Looloo aaye bépp laaju 
mbooloo, rawatina bu benn njiitu kurel mën a 
def ci turu menn mbooloom pólitig, walla ci 
turu kurelug wéyal. Dañuy tënku cim mbind 
te yem ci fénc yi ci am solo ngir nànditey laaj 
bi. 
 

Laaju gaaral : 
Laaju gaaral, walla ndelloom ngaar, pexe la 
muy bëgg bépp jafe-jafey yoon bu fés nekk lu 
ñuy jëkk a saafaraa ci biir pénc mi ko yelloo, 
laata ñu koy jébbal meneen pénc mu cay àtte. 
Mën na doon lu xaali (àttekat) biy bëggal 
boppam (cig coobareem) walla kenn ci way-
àttewu yi di ko ko diis. 
 
Ŋunkum tànn : 
Ŋunkum tànn moo di limub baat yi war ngir 
mën a am benn toogu ci wotey dépite yi, 



 Page 41 
 

walla yoy ndiisoom dëkku taax, añs. Ñu ngi 
koy am bu ñu séddale limub tànn yi ñu wéral 
ak limub toogu bi ñu war a joxe ci gox bi. 
Limub toogu bi ñuy jox kenn ku nekk a ngiy 
am bu ñu séddalee mbooleseen baat yeek 
ŋunkum tànn bi.                                                                                                      
 
Njote gi (ndugal mi) : 

• Njote gi walla ndugal mi, moo di 
dayoob koppar bi ñu jot ba dugal ko ci 
kees gi, gannaaw am pexe. 

• Ndugalum pegg yaa ngi soloo 
mbooleem galag ak juuti yi Nguur di 
jël.  

 
Leeralug caytuwin : 
Leeralug caytu, moo di jëfe warugaru leeral 
caytuwin, maanaam xamle, firndeel ak wéral 
caytuy alal. Leeralug caytuwin moo gën a 
yaatu caytuwu gi : yemul rekk ci caytuwu gi, 
da cee boole yeneeni jëf yuy leeral ak a 
mottali caytuwu gi. 
 
Ngoreef : 
Ngoreef nekk na baat bu yaatu te ëmb déggin 
yu bari te wuute ciy dayo, ñu di ko jëfandikoo 



 Page 42 
 

ci anam yu wuute. Ñenn ñi dañu ci gis pexe 
muy tax ba nit ñi ak kurel (mbootaay) yi nekk 
ay aji-gàllu ;  ñeneen gise ko ni xalaatin wuy 
junj njëfe ak ndoxalum sàrt yeek mbaax yi. Ci 
dégg-déggu demokaraasi, Ngoreef  a ngiy 
tekki ne, képp nit kuy liggeey ci bërëbu pegg 
walla muy liggeey ci sanceef, daa war a 
toontu ciy jëfam (wax ni mu saytoo 
ndénkaane yi) ci wàllu pólitig, caytu ak ciy 
koppar. 
  
Sàrtu Biir : 
Sàrtu Biir Péncum dépite yi moo takk 
mbooleem sàrt yi mën a jëfu ngir tëralin ak 
doxalinu Péncum dépite yi, ngir doxalinu 
paleef gi, njëfe, topp ak caytug paleef. 
 
Repiblig : 
Repiblig, nguurug pólitig la goo xam ne, cëri 
njiitu nguur gi du lu ñuy donn, waaye day 
bawoo cib wote. Repiblig doxalinu nguur la 
gu safaanook nguuru ndono (aada). Xeetu 
nguur la goo xam ne, ci biiram, ñiy jiite ñépp 
askan wee leen di fal, walla boog, lenn ca 
ñoom. Moo di nguurug askan wi, ci askan wi, 
ngir askan wi. 



 Page 43 
 

 
Woteb raw-gàddu benn sumb : 
Woteb raw-gàddu benn sumb day tax ñu mën 
a jox benn mbaa toogu yu bari lawax walla 
lim bi am li ëpp ci baati tànn.Wuute ciy 
anam,  ak këpp (walla ëppeef) gi mën a nekk 
rawug ëpp genn wàll, mbaa raw-gàddu. 
Wote bi mën na nekk benn sumb, walla ñaari 
sumb. Ci anam bii mujj, bu fekkee ne rawug 
ëpp genn wàll gi amul ci sumb bi jëkk, dañuy 
amal ñaareelu sumb bi ci anam yi ñu ko 
waajale. Ñaareelu sumb bi day tax làng yi 
mën di amal ay mànkoo ak seeni farandoo 
ngir am ay ndaw ci bërab yi ñu am doole, ci 
kaw weccooy baat yu ñuy jote feneen. Wote 
raw-gàddu benn sumb a ngi ñuy defe ci bërab 
bu ñuy tudde goxub tànn. 
 

Tànnu cëralaate : 
Tànnu cëralaate day tax ñuy mën di fexe ba 
ndaw yi (depite, way-diisooy dëkki taax yi, 
añs) feeñal ni mu gën a yaatoo lii di kuutey 
xalaati wotekat yi. Anamu wote la buy 
nisërloo jox làngug pólitig gu ci nekk ab lim 
ciy toogu yuy tollook mbooleseen baati tànn 
yi mu am yépp cib gox sàngam. 



 Page 44 
 

Lim bu ci nekk, day defar xëtum lawax yiy 
tànnlu ci wote bi. Toogu yi ñu ngi leen di joxe 
làng yi ci pexem séddale limub baat yi yu am 
ak ŋunkum wote bi. Toogu yi des ñu ngi leen 
séddalee ci anam bu ñu tëraloon. 
 

Jataayu mbooleseen : 
Jataayu mbooleseen day wund ndaje yiy am 
ci ëttu Péncum dépite yi. Jamonoy jël dogal 
yu am solo la ci Paleef gi, jëmale ci 
mbooleem i laaj (itte, soxla) yu ñu leen 
jébbal, ngir ñu settantal leen. 
 

Jataay : 
Mooy jamono ji Pénc mi di daje ci jataayub 
pegg matal-sañ-sañ, bu dee ndajeem aada, 
walla ittey waxtaanu bés yu fés, yu jar ñu 
woo leen ci ndajem jamono. Jataay day tekki 
jamono ji Paleef giy daje ngir weccantey 
xalaat, taxawal ay yoon. Wuute naak Paleef 
giy wund diir bi xaajale njëlbeenu liggeeyi 
ndawi askan wi gannaaw ba ñu leen falee, ak 
bi ñuy jeexal. Diirub Paleef bu jaar yoon 
juroomi at la, bu ñu ko tasul. 
 

Ndajem matal-sañ-sañ: 
Ndajem matal-sañ-sañ wuute naak ndajem  



 Page 45 
 

jamono, ndaxte ab wootem a ngi sukkandiku 
rekk cib dogal walla jenn jëf, fekk benn woote 
bu fés yelloowu ca laaj. Gannaaw loolu, 
ndaje mu ni mel, mën na am ci diirub ndajem 
jamono. 
Ndajey matal-sañ-sañ yaa ngi sàrtoo xew-
xew bu fés bu ndeyu sàrt yi fàggu ba nuppi, te 
benn woote bu fés duñu ko fa laaj. Paleef gaa 
ngiy amal ndaje matal- sañ-sañam ci kaw sàrt 
yu ràññiku. Misaal: 

- Ci diirub njëfeem kàttan yu fés yi njiitu 
réew mi yelloo doxal; 

- Ngir déglu bataaxalub njiitu réew mi, 
fekk paleef gi nekkuloon cim ndaje; 

- Ngir yombal njëfeem lenn ciy 
matuwaayi ndeyu sàrt yi: biraleb 
pólitigug yaatal, yabug ngàlluy nguur gi 
ciw nas, santaaneb ngànt, añs. 

 
Ndajeem aada: 
Ndajey aada yi, ay jamono lañu yu Paleef giy 
toog te amul benn sabab bu am solo mbaa ab 
woote bu fés, waaye ndaxte Ndeyu sàrt yee 
ko digle, booleek yoon fàggu na ko. 
Diggantey ndajey aada yi lañuy tudde 
« Bërug Paleef gi » 



 Page 46 
 

Ndajem jamono : 
Ndajey jamono yi mën nañu am ci diggante 
ñaari ndajey aada. Dañuy am ci dagaanug 
Jawriñ ji jëkk, walla ci genn wàllug way-
bokki Pénc mi (dog 5 bu Sàrtu biir).Dogalu 
njiitu réew mee koy ubbi, moo koy téj. 
 
Ndesum xaalisu cëslaay : 
Mooy ndes mu beddi may ak meññantal yi ñu 
defe ak alal ju jóge bitim réew te ñu dugal ko 
ci Meññeefu Biir Ñumm (Pee-ii-Bee) gi.Day 
tax ñuy mën di natt mën-nekkug pólitigu 
koppar bi. 
 
Ndesum xaalisu mbooleseen: 
Mooy kuute gi nekk ci diggante njoteg 
(ndugalug) Nguur gi (bu ci peyug bor yi mu 
leb bokkul) ak li mu ci deppãase.  
Bu ndes moomu ëppe aajo yi, ñu ne ag ëppeef 
la; bu dee safaan ba, ñu ne ag néewteef la. 
 
Woteb ñépp jaaraleedi walla jaarale : 
Woteb ñépp pexe la tax aw askan mën a fal 
benn walla way-teewal yu bari. Sañ-sañu 
wote, mayees na bépp way-bëgg-sa-réew, ci 
anam bu amul xejj ak seen. Woteb ñépp 



 Page 47 
 

jaaraleedi, mooy tax ñuy mën di fal ci anam 
bu jubu kenn nit ku deme ni Njiitu réew mi. 
Fekk na woteb ñépp jaarale moom, pexe la 
muy tax ñuy fal ndaw yu bari yuy falaat 
keneen walla ñeneen ci seen biir, te deme ni 
woteb jawriñi taax yi. 
Woteb ñépp jaarale, wote la boo xam ne, 
way-falu  yi genn kurelug dox-diggantee leen 
di fal, ñu di ko woowe “Néegub Pal”, fekk ay 
way-bokkam (falaakoon yu mag yi) ci seen 
bopp, dañu leen a fal. 
 
Juuti : 
Galag gu ñuy jox ñguur la, méngook péetale 
bu fés (galagu biir gi ci màcceefi petorol bi, 
cim misaal, juuti bu ràññeeku bu ñu jagleel 
màcceef yooyule la). 
 
Leeraange : 
Ci mbirum pólitig walla koom, leeraangee ngi 
jëm ci xam-xamu dogal yeek seeni sabab, 
anam yi ñu leen jële, ci njég dégg yi mébat yi 
jar, ci mbirum kaaraange gi ndax ab yëngu-
yëngu walla menn mébat, ci njoteefug xibaar 
yi, añs. 



 Page 48 
 

Leeraange,  mbir la mu bokk ci li askan yiy 
sàkku ci way-gàlluy pólitig yeek yu koom yi. 
Ndëkkum ñooñule, moo di xam li ñu war a 
siiwal ak lu ñu warul mbaa mënul siiwal. Ci 
way-bëgg-sa-réew bi, jafe-jafe baa ngi ci xam 
ndax xibaar bi mu jot lu dëggu la, te méngook 
li am (li nekk). 
 
Nafag pegg : 
Nafag pegg gi, feykati galag (lempo) yi miin 
nañu ko, ndax fa la ñuy jébbalee galag yi ñu 
téq ci seeni am-am ak seeni alamaan. Amul 
jëmmu yoonu xàjjaloob Nguur, ndax fey say 
galag ca nafag pegg ga, moo di fay ko Nguur. 
 
Tofoy njiit : 
Tofoy njiit yi ñooy kuutlaay ak way-jàppaley 
Njiit li. Dañuy book ak moom ngàllu ak 
liggeeyu njiiteef gi. Bu njiit li amee ngànt, 
tofoom a koy wuutu ci fànnay sasam yépp. 
 
Tànn (wote) :  
Wote, aw doxalin la wuy jëme ci njëlum 
dogalu bokk-moomeel cib diir sàngam. Ngir 
ñaaxe ci njëlum dogal yi, benn pàccu 
weccantey xalaat walla yeyante dina tax ñuy 



 Page 49 
 

joxe ay lay, balaa wote bee am. Wote day 
jéem a daganal njëlum dogal mi, di wone ni, 
du coobarey kenn nit ku beddeeku (waaye 
coobarey mbooloo la). Tànn bi daa bokk ciw 
doxin wu ñu naan ab tànn walla ab wote. 



An@fa: Patte d’Oie Builders villa n°17 bis Extension 
Tél +221 33 855 94 60 & +221 33 855 94 50 -  BP : 10 358 / Dakar –Liberté; email : 
anafa@orange.sn & direction@anafa.org  www.anafa.org & www.anafa.alfanet.org 

   

 

mailto:anafa@orange.sn�
mailto:direction@anafa.org�
http://www.anafa.org/�
http://www.anafa.alfanet.org/�

