













































NOSEY DAAM JAANE


 

 

Sëriñ Daam Jaane mi ngi juddoo Tëngéej 

ci atum 1986.Mi ngi jànge Njaañug Njaga. 

Dëkk Tuubaa di fa jàngalee Alxuraan . Di 

ab waykat it ci Wolof ci gàttal. 

Limat: 766938593 

Email Dianedame9@gmail.com 

 

 

XAAJ BU NJËKK BI: 

1- Na Xol yi féex  

2-  Guddi 

3-  Mbëggeel 

4- Sargal Sñ Xaadim Gëy 

5- Lëndamug cofeel 

6- Njukkal Sñ Xaadim Gëy 

 

 

 
 



 

2  

 

1- Na Xol yi féex  

 

Daam Jaane 

 

Jamonoy Asan Paateek bañuy way Njóoba laay 

laa doon fowantoo way man ak ñoom Jàkka Njaay 

 

Yéen doomi soxnay sëñ Basiir Lóo may ma fit 

Afrig jógal jox baay Jagal ag gàngunaay 

 

Ñi ma def ngalam ba ma xëy di nes-nesi tay ci way 

Baay Saal Ture kaay fii te ràngal leen medaay 

 

Saalihu Ture 

 

Buma fàttalikoo Sëñ Daam ca daara ja saay jataay 

way laa ko daan dundee man ak sama yenn gaay 

 

Daan déglu sëñ Moor xam sa diine ci Làmp Faal 

muy taalifal Maam Jaara Buuso lu taaru waay 



 

3  

 

 

 

 

Ami Siise sos ciy muqtadab ay way yu saf 

sëñ Fàllu Kan foto irtijaal di ko saamandaay 

 

Ñukkub Lahat Ndoŋ génn gaa ña di jàngi way 

Sëñ Ngund laa daa déglu ree bay xàqtaay 

 

Daam Jaane 

 

Sama kompulegsi ga deñ na ndax seex Abdu Ka 

maa xëy jawub wolofal bi jënd la mbër di jaay 

 

Baay góor gi déglul Mustafaa réew mee jaxoon 

sëñ Làmp Mbàkke di tagg Daam may ngën ji waay 

 

Suma dee jinaas tay baay Lamiin a ma jox cereem 

kiy fëgg saay téeree waral ba ma am ngañaay 

 



 

4  

 

 

 

Saalihu Ture 

 

Sëñ Seexunaa Gànnaar ci Nday Alima a taxoon 

ba ma teey a teey ci jigéen ñi tépp na dégg aay 

 

Sama xel xalam kaanaa ki kàkk bu Maysa Faal 

ibnul Amiin Faal fëll indi fi lakk daay 

 

Tax nañ ba way jaxasook dereet sama tay jile 

bu dutoon ak ñoom sama xel mu ñor mi du waaj a xaay 

 

Daam Jaane 

 

Fuma yaali dóor sàbbaal Imaam ja mu soññi nguur 

yoon teggi tuumay Fàllu Kunta mu ñibbi waay 

 

Tay-taylu naa bañu teg ma dof terewul téyeel 

sëñ Baara Gëy Mahmóodu doom ja mu jàngi laay 



 

5  

 

 

 

Kuy tukki laajal sëñ Abóo waa jam dajeel 

yoon week a tar suma doon ragal duma jéggi raay 

 

Li ma gént a gag loo Bàmba Lóo ak Seex Silla muy 

Doktooru Lóo ànd ak Imaam Jóob dellu Ngaay 

 

Saalihu Ture 

 

Abdul Ahat Ñaŋ ñag na làkk wi gépp wet 

bàkkal na réew mi ne jaasi waay jaa mas la daay 

 

Daam Jaane 

 

Mbaam yaa ngi jottali cant ben Faadl ci mbay 

ag ñàkk dug bon Fàllu Si ak maam Cerno Njaay 

 

 

 



 

6  

 

Saalihu Ture 

 

Laajteel ma Sàmba alaar ci Seex Awa Bàlla Faal 

Buso Abdu Xaadar ëppalam laaj nay detaay 

 

Marxiy marax leb naa ko ngir imisooy ikaab 

ak jant beek bennoo efem billaay wallaay 

 

Daam Jaane 

 

Jaxasey pitaale di dammu bahru ba def lu jub 

sama tur ci seen àlliwóoy mbatiit éro laa ci waay 

 

Li ma tarde reer ngir koj ikaab imisoo xalim 

Faatoo ngi ñëw ka ma domp daaw ren moo ma raay 

 

Saalihu Ture 

 

Génnee ña nëbbu te feeñalaat peru way ba doon 

bëgg a réer ñu formey Mbër yu mag jox leen medaay 



 

7  

 

Daam Jaane 

 

Xalimag wurus durrun nasiim ay umsiyaat... 

a ma yóbbu Kawlax ak Difoonse ak Géejawaay 

 

Saalihu Ture 

 

Ñoo yokku xemmemtéefi ndaw ñi ci waar wi tay 

dekkal donoy suñu mag ña doon suñu delluwaay 

 

Daam Jaane 

 

Root nan ci teenub Kayre mbóotum Baabakar 

bayreek xorom ngay yëg ci way yi ñu tagg yaay 

 

Saalihu Ture 

 

Seex Sàmba Jaara ak sëñ Musaa duy sun bagaan 

Bamu fees ñu tiim taawook i caat aay dékk mbaay 

 



 

8  

 

Daam Jaane 

 

Yar gindi xupp ak yedde waar yee kuy nelaw 

liy tàkk fay bu ci boole way is naafë daay 

 

Saalihu Ture 

 

Fuñu fëlle rekk mu nooy ba gaa ña di coow ñu far 

fëllewaat feneen di ko sante nday di ko bàkke baay 

 

Daam Jaane 

 

Dañu raam ba tas dox jéggi jéego yi joggi dég 

dox nan ba xéewal agsi yay nan sant waay 

 

Saalihu Ture 

 

Sutura ak teraanga ju sax  wér ak raw guddu fan 

fés feese barkeek bayre buñ doon benn waay 

 



 

9  

 

Buñu ruur te buñ réer buñ waroo buñu wor xarit 

kuñu raccalub laaxum bañeel bumu am cifaay 

 

2- GUDDI 

 

Mbalaani niir ya bu muuree, jent sàng safax 

Bëccëg ga taggu timis, maay samp dënd di buur 

 

Xaftaan bu ñuul ni këriñ, am tupp-tupp yu weex 

Mooy col ga ag ndaama laa, as ndiir su gàtt ma réer 

 

Xaftaan bu ñuul la ma sol, am tupp-tupp yu weex 

Ag ndaama laa fukki waxtu ak benn rekk ma réer. 

 

Gaaw lool ci way bég i xol, soof cam su nekk ci tiis 

dal yewwu am sutura, xam lépp bàyyi ci biir 

 

Way baax ya sopp ma lool, saay-saay sa jàppe ma waay 

ñeey jaamu ñee dëkke jëf, ñaawtéef ya lépp ma muur 

 



 

10  

 

Saag door la jinne di jóg, lal ay pexeem tër i fiir 

Ku farluwul tëye doomam, njuuma sànni ko xeer 

 

Ngelaw su sedd sa moo lay soññ gaawtu xoyet 

Jafal sa and ci mattug goongo gëtt yu piir 

 

Ginaar yi tàbbi ngunu, njugub yi génne ci lëm 

Lippaaxon ay gunge jeeg, bay waaj a yakkiji reer 

 

Muus jóg di rëbbi jinax, xérjéjji lang ci looy 

Gee jàll yóbb safaa, wittar ñu tàbbi ci biir 

 

Bànneex ci néegi juboo, naqar ci néegi safaan 

Am biir yu feese ndawal, am yoy mbaxal la ñu sóor 

 

Suñeel yi raam leru ñag, rungug gaña a ngi sa waañ 

xaj yaa ngi yuuxu ca kaw, ay ngooxi mbott di riir 

 

Yoo yewwu yee xorondom, gëmmentu dal di nuyoo 

Gént ay sa gan gi la wax, xibaar yu lënt sa yuur 



 

11  

 

Leeg-leeg mu neex ba nga bég, leeg-leeg nga yuuxu ca ngir 

jëmmam ju raglu ja ànd ak bëñ yu gudd te xuur 

 

Fasuw sijaada gu suur, laabuw kurus yaru tur 

Njaabal ci kursu wareefi jaam ba nammati Buur 

 

Mbaamum fétal mu ñu sëf, jaasiy bajantu ci bew 

war say wareef weri fit, def jom toj ak tëb i miir 

 

Ñii tëdd seen weti way-jur, sàngu seen sëri ngor 

Ñii sol lu gàtt fasoo, wànteeri seen céri biir 

 

Jokkoo ba guddi gi xaaj, gàmbaal ba séq yi sab 

Kee xaar jëkkër ba nelaw, kee bëtt ñag wuti góor 

 

Sàcc ak wëyyook wagaboo, bàndeek sulaar yi ci baar 

Yaaram sëriñ ku ñu rus, tànneef ci cant yu foor 

 

Rombante mbindeef yu wuutey jikko, ak melokaan 

Wuutante kawkab ya xuus, seen burju feq di leer 



 

12  

 

Ñatteelu xaaj ba xaran, yay riir ci dënni xureet 

piccum tinook nangu ñaan, toŋ fépp ken du ko diir 

 

Bët gëmmu ruu yi di xool, tëraayu xëbru ëllëg 

Néew tëddi morgo xajal dooñkat bi am ganu liir 

 

Jàppaan gi jàpp sa cuuj muy ciib, nga tëb ne bërét 

Baay Xaadi nodd fajar, bët set sa yaay a janneer 

 

Kiiraay la wuññiku na, looy bañ mu siiw bu ko jëf 

maay guddi ay li ma lëm, lëndëm du muur sama leer 

 

Dan maa xarook sutturaak ug maandu noppi ci dal 

Yiw mbaa safaana ci yam, loo jëf ci man duma weer 

 

Kum soob nga jàppe ma sën, ndax celli mag du nalaw 

bul foog ne umpale naa, liy gontu xew sama biir 

 

Kër-kër du woon sama mbir, dalloo ma yékkati woon 

Ker laa gu dëll te yee, foo fàkk man nga fa goor 



 

13  

 

Siiwal du woon sama mbir, yeetee ma yékkati woon 

Liy xew ci bëccëg a raw, ëllëg la lépp di leer 

 

Ay xaaju guddi, bu jekkoon jekki nekk bëccëg 

bis pénc sax du ko dab, cig xumb ak bari riir. 

 

 

3- Mbëggeel 

 

Mbëggeel a sóob ma ci gottub 

Miseer bu ànd ak i tar-tar 

 

Xiinam wa dotti ma waamew 

Nammeel gi sàng fi saay cër 

 

Xalaat saxal sama biir xol 

fulóor gu fees ak i car-car 

 

Meloom wa dëkk ci soppee.. 

ku bis bu nekk ni kàkktar 



 

14  

 

Leeg-leeg mu roos ba ma foog ne 

am ramatoo ni fi fër-fër 

 

Mu dellu weex di ma gëmloo 

tóttóor a tàgg sa biir kër 

 

Yii saa mu gel niki lolli 

yii saa mu naate ni ab dër 

 

Yii saa mu wert ni ndam-ndam 

yii saa meloom niru bàqaar 

 

Leeg-leeg mu xëpp ma jàmm ak 

jubbam wu jekk wa nib per 

 

Kontaan ga soppiku sarwet 

saa góomu xol bi mu tag cor 

 

Leeg-leeg mu tàyyi ni toq 

xëy am cawarte ni war-war 



 

15  

 

Leeg-leeg ñu ànd di guutu 

tambaalu geewe ba fajar 

 

Di sab di bàkku ni naatug 

rajab gu mujj ji ci tar-tar 

 

Leeg-leeg mu yakk ma bànneex 

bu yaatu ub ko ci naqar 

 

Leeg-leeg mu dij ma ca naaj wa 

may jooy mu uuf ma ci ron ker 

 

Yii saa mu ràng ma càqub 

xalaat yu sell ni gànjar 

 

Yee saa mu tënke ma coona 

saa xel mi yendu ci kër-kër 

 

Leeg-leeg ma tàbbi ci firdawsi 

naan di sangu ci am njar 



 

16  

 

Dimbaane meew muñu rax lem 

sërxal ca soow ak i suukar 

 

Muy ndaatataar di ma reetaan 

leerug bëñëm ya di kàbbar 

 

Ki tax ba jant di leeral 

waral jamaa kawe ab cër 

 

Ku gis ko guddi du gumba 

wettaa wetuw mbég a koy dar 

 

Jubb ub Musaa du ko góndi 

ngoob rekk lay nosal iy per 

 

Ci man la barde du ay dóor 

ndóbin ga sab na ko muy bér 

 

Saa tipp-ripp mi gàcceel 

na putt End ca xaysar 



 

17  

 

Sawtus safiir duma yëngal 

baatub Daawuut la ma Buur cér 

 

Pitax mu taaru mi naawal 

ci jawwi kaw-kabu ashër 

 

Saa ngalle saa picci pal-pal 

fum tàgg teggi fa njàqar 

 

Mooy tëgg xel mi di wëndeel 

turam la xol bi di sikkar 

 

Fan laa jëm ak dexu mbëggeel 

naanam ga yokk na saaw mar 

 

Mbëggeel a takku te sakkan 

ku bëgg nit na ko waggar 

 

Cofeel gu dëggu du yomb 

ku bëgg piir dinga bég mer 



 

18  

 

 

"I love you" sama tàngal 

Jinjeer ci faj li ma càqar 

 

Sa mbégte mooy sama bànneex 

sa mer ma doon sama naqar 

 

Mbëggeel a sóob ma ci gottub 

nooflaay bu ànd ak i tar-tar. 

 



 

19  

 

4- Sargal Sëñ Xaadim Gëy 

 

Gëy Njoora Gëy ñaaya yaw, téereb Boroom bi nga def 

Am xëy ku lay fakktal, daa repp mbaate mu dof 

 

Yan bañ yanoon mbër ya woon, téeñ baa ngi yaa ne ko cas 

Kuy tee nga dëngëñ di wéy, am mbaam la dees na ko sëf 

 

Ku doomi Bàmba di yéem mbindam ba koy terali 

Sag suufe faat na asal mosleen ko, xam li mu saf 

Kenn manta lim ñi nga def, sëñ daara tay ak i kaaŋ 

sun taal ya doon bëgg a giim, ca Njaañ e yaay ki ko ëf 

 

Doo bërgal ub ndonga yaw, doo boddi mag walla ndaw 

Gëy ràggalóo, ruuralóo,  reggal nga yékkati tef 

 

Xeet yépp am nga ca kaaŋ, lawbeek i géer a ci yam 

Ab ŋaydo mantil a tee, ngay xëy di bay wile lef 

 

 



 

20  

 

Tërub xol ak xel mu nëb, gis-gis bu gàtt bi ngeen 

Koy xoole tay dafa doy, def ngeen lu yées li mu def 

 

Kuy jéng baay tëj ci kaaf, tey maas kurã ak a dóor 

Looy bañ ku jéng ku daw, ngeen mel ni mbóot yu ñu nef 

 

Jéngub noteel bi ñu leen, ràngal ci ngeen war a wax 

Te bàyyi daara mu toog, xam ngeen ñi ngeen war a ñaf 

 

Jaay suuf si jaay peterool, jaay nit ñi sànni sa ngor 

Jaayal ba jaay li nga wuuf, mee bàyyi nook sunu yëf 

 

Kuy bañ mu jénge joxal, sëñ daara bii la mu moom 

Ŋaaŋleen mu wadd te ngeen, jóg jëf li ngeen war a jëf 

 

Du seen moroom te du seenub, nawle yeen a ko tay 

Walleen i nàkka te muñ, seen ñay wa nee na ko tëf 

 

Misyoo la yor matagul, daaraam ja dees na ko taax 

Seex Murtadaa a ko sos, ñeexum cofeel la ko sif 



 

21  

 

Daam Jaane baayu Kariim, Xaadim Gëy ay ki ko yar 

Ak mbër yu kenn du lim tee ngeen a jëf li mu jëf 

 

Buur Yàlla Yàlla na tër, kuy noonu daara ci suuf 

Labal ko ciy fitna ak, kër-kër këram ya di jaf 

 

Féexal sëriñ daara bii, ndax ag jotam bariwul 

Ab ŋaydo mantil a tee, muy xëy di bay wile lef. 

 

 



 

22  

 

5- Lëndamug cofeel 

 

Lëndamug cofeel gi ma tàbbi, tax na ma gont war 

Mutafaahilun ji fi ñépp, taamu ci tagg mbër 

 

Tegu yéene way yaru tagg bàkk wu saf xorom 

La ma koy cawee di ko rëpptal da ma dib gawar 

 

Li ma yeex a jóg terewul ma jiitu ca tuur ba ndax 

Wile naaru-góor du fi dàqe mukk, ci kursu par 

 

Li ma naal a bind ci sibtu Bàlla ba tax na tay 

Keru xol bi féex, cari xel mi naat na te daa ji far 

 

Ku fi doon wayantu, na teg xalim ga te ñëw awu 

Sama géer gi fawxa na gépp géer fa mu làng a bir 

 

Ku fi doon tëbantu na dal, te ngax yi ni nemm cëy 

Mbëru mbër yi gétti na waada, cëy ak a neex a far 

 



 

23  

 

Sàmba yaa di ngaan nañu tekki, cuur yi te jox ko ndam 

Jaratul limaale du maasu ñii fële lañ ko ber 

 

Galanub sëriif la ko Buur tëggal, nattu yoy Yonnen 

La ne cas di wéy, bëtam aŋ ca gaaya fi woon Badar 

 

Aka neex a taas, aka neex a jiin,  aka yomb a kañ 

Aka jar di bàkk ne géeju may ya du nëx du fer 

 

Sëriñub njariñ ba ñu daam, ngëneel ya ñu daa xaroo 

jëfi Soxna Jaara ja Yàlla nangu mu law di wër 

 

Aka teel a sóobu ca ngir mu sell ma roy Yonnen 

aka teel a dab ña ko jiitu woon te fi daa sikar 

 

Fa nga jaare Yàlla la gaa ña jiitu di wër ba tay 

gisaguñ sa kem amutoon du am ba ba dun bi far 

 

Ñime coona way, yanu nattu tiis aw sun balaa 

Tinu teete taawu nu taaralaat sunu bépp cér 



 

24  

 

Gaboŋ ak Konaakiri Bàmba kuñ la fi dendaleel 

jëfalul ñoñam ña lu tol ne baat ya nga tont Ndar 

 

Ma ne kon sarax nu te yiir nu yaw, mi fi gën mbalaan 

Bu nu àppe njuumte yi démb tay lunu moy nga far 

 

Ba la waa Garàmbasa diggi géej nga nu xettalee 

Ba nga daane noon ya ca Jéewali la sa ndam ya wér 

 

Di ñu sànge sag suturaak i may yu ñu dul dara 

diñu sargal it suñu biir i nawle di fanq mer 

 

Talatun fayantu ni Daam a faj la nu metti woon 

Dexi kawsara ay sunu naanuwaay lu nu namm xer 

 

Asakaa ki ay sarax ak ngumeen la nu daa dundee 

Bamu ñibbisee la fi nqonji jeex nu ngi afra xar 

 

Xalimaam du jaawale mag na runge du gag du naax 

Àlliway Boroom bi ca kursuyun fa la daa nafar 



 

25  

 

Mbindam ay gësëm aras ak kenoom ya di xacci xol... 

Y di dàq ñàkk di dindi réer ak a sippi lor 

 

Tawat ak balaa musiba ak i ndog lu nu jub mu fél 

Dërëm ak ngërëm daraja ak i ndam di nu dëkke wër 

 

Asamaan du tiimati gor su baaxe ni Baayi Bas 

Lewet ak nëtëx nga mu boole teewu ko mel ni gar 

 

La nga daj Ndakaaru ca néeg ba jar na ku nekk jooy 

terewul nga wéy dellluwóo ginnaaw ku la sédd ngor? 

 

Ba nga nee fa jóox kero ràbb jam na sa ndëggu sar 

Terewul nga teg ba ca des, nde jom la la Yàlla xër 

 

Masuloo ne uh te sa xol du nux-nuxi bay tawat 

Sunu tedd yaay ki ko jënde coona bu yàgg a tar 

 

Dunu am sa fay lu dul ñuy jubal ak a jaamu Buur 

di la roy ci sunna su sell jëf di ko teg fu wér 



 

26  

 

Jote nan la nday jote nan la baay jote lay nijaay 

Jote nan la far sunu lépp gee bëccëg ak fajar 

 

Ku la séddu raw te du fuuy du bew ku la am texe 

Ku la teggi réer ku la foñ suur lu mu sóor mu dar 

 

Ku la fat ci biir xolam ak xelam nga di ay céram 

lu mu yóotu jot lu mu songu daan lu mu jàggi tër 

 

Ku ñu ber nga uuf ku fi loof nga wudde ko ay ngërëm 

Ku ñu xeeb nga aj ko ca kaw mu far kawe ñépp cér 

 

Na nga ful nu yaw mi nga xam ne mbaax a ngi far ci yaw 

ku la denc féex ku la jënd bég ku la jaayu jar 

 

Ku la sëmb tooye na may yu ànd ak i jagle kon 

Nee ma jàkk teg ma ca gàngunaay gi fi ñii di wër 

 

Taxawal te xatmu sa way wi géej amul ab yamu 

Tëralal xalim gi te ñaan ca barke ba mujj wér 



 

27  

 

 

Texe njub teraanga ju sax fileek fa ñu jëm ëllëg 

Darajay Yonnen ba mu daa xëyal ba mu def ko mbër 

 

Salawaatu Rabbi hallayka yaa sëyyidal basar 

Maha aali feek muritiy Sëriñ bi di waaj safar 

 



 

28  

 

6- Njukkal Sëriñ Xaadim Gëy* 

 

Ahlan wasahlan watarhiiban ci sun ëtti xol 

Ndokkeel la day lu nu war, Géy Njooro Géy ñaayaa 

 

Siggil nga daara yi ak, mbooleem lu taq ci ñoom 

Saw tagg daj na Kajoor, Saalum ba dem Ngaayaa 

 

Say soppe bég na ñu tay, sa noon ya pérdi nañu 

Xuraan a ngay sigaree, muy saar akiy aayaa 

 

Yaa aw fa góor ña awoon, moo tax nga daj la ñu daj 

Sabrun jamiilun a lay ràngal fi aw laayaa 

 

Kuy rëbb day làqatuy, bóof ak di diir ak a raam 

Jawfal faraa mi nga tër, yombul ci bii ñaayaa 

 

Yaa rëbb Yàlla ci xuus, gottub xuraanu bi def 

Pastéefu ak fetaliy sox wal ya ray gaayaa 

 



 

29  

 

Diiróoy pitax ak i naat, dóoróoy jinax ak i wel 

Segg ak tene ya nga fees, jam gaynde mbër Njaayaa 

 

Sab donga wecci na junniy, fóore yaa bari ay.. 

Baasiin yu raw sëriñub ñay sàmm i nag mbaayaa 

 

Géttub ngëneel ci nga yar, ay yëkki garmi yu duuf 

xëccoowulóok Ardo meew, yaa soow lu suur paayaa 

 

Yërmaande ngay yeewe ndaw, teraanga ngay gawe mag 

Kersa ak lewet ba ñu koy kàbbar nga doon taayaa 

 

Buural wéyal doxalal, sam mbay rafet na te set 

jekkil ci sag gàngunaay, tey xelli àttaayaa 

 

Laf cat sa tukki bi nay, sun yokkuteg daraja 

Njëggum Unnayni ma feeñ, léebam wa naaxsaayaa 

 

Boolook jullit yi ci am, ak bépp xol bu ci tooy 

Nay ciggiteg daara tey, suuxug ku taal daayaa 



 

30  

 

 

Jaaraama waa daara ñii, ñooy gar di garmi yu set 

Seen xol ya Buur a ko fees, duñ dàcc duñ daayaa 

 

Fuñ wokke diine ñu jóg, fu Yàlla woote ñu dem 

Tiituñ rafuñ takk-der, buy boqi ngànnaayaa 

 

Jub jëf ndigal moyu tooñ, yar yiw yéwén ñime dal 

Ñoo mag toj ak yàq kon, bal baa ngi ci seen kãyaa 

 

Busraa li Njaañ Njaga seenuw, tagg law na fu ne 

Naw yiw di seen xalima, wërsëg di seen daayaa 

 

Bijaahi jàkka ya ak, daaray xuraan ya fa ne 

Yal nañ nu dolli ngëneel, sun xel mi bum naayaa 

 

Bijaahi xabru ya ak, jumaa ja Bàmba siyaar 

Fu bàrke nekk na dal, kiy bind wii aayaa 

 

 



 

31  

 

Xéewal wér ak gudd fan, wëwsëg wu yaatu te lew 

Nay wal fi nun li fi ak, jullee ngi am taayaa 

 

Daam Jaane baayi Kariim, Xaadim Gëy ay ki ko yar 

kuy noonu daara ci way, lay xotti say caayaa. 

 

Aji-bind ji: Imaam Jóob 

Aji-topp ji: Seex Lóo 

 
 
 

 

Ngir bokk ci mbootaayug WAX (Wolof Ak 

Xamle) jokkool ci limat yii  76 317 83 17 /  

78 426 61 35. 
 


