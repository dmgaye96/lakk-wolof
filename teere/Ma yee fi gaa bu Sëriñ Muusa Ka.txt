














































 

 



 

 

Ma yee fi gaa ñiy bañ a diglu'y wolofal 

bañ xam ni yàlla buur bi mooy ki man a fal. 

 

Ngir wolafal mooy wolli tool i xol yi 

Di yokk gëm yi faf di wubbi xel yi 

 

Buur yàlla moo bindoon araab bind wolof 

Tàggale làmmiñ ya ta yàlla moo ko def 

 

Moo sàkk ñay làkk di làkki soose 

ak tukkloor ya ak pël ya ak majoosi 

 

Pël yaa nga naa mbiimi wolof naa da ma ne 

Te Yàlla xam na seen i wax fuñ man a ne 

 



 

 

Pël yaa nga naa mojji  wolof naa baax na 

Te Ku ci wax buur Yàlla xam ni wax na 

 

Yàlla du buur buy gàntu mbaa muy gënale 

loo fa amul ci yaw la yaw miy yàllale 

 

Ñu njëkk ña ak ñu mujj ñii la yamale 

Ku ko jëfal mu fay la moom du tappale 

 

Wasaabixuunas-saabixuuna  moo ko wax 

waaye du tee ñi mujj a ñëw daf leen di jox 

 

Wolof ni njëkk a fecc  tëxta mujje 

Ab géew Ku mujj a fecc pël naa mójji 

 



 

 

Waxi wolof ak waxi yaaraam ñoo yam 

Dégg na làkk ak wolof ak yaaram 

 

Ci jamonoy noohin la wax ya tàggaloo 

waaye jullit seen yéene dootul  tàggaloo 

 

Loo yéene mbaa nga laaj ko Yàlla fay la ko 

Àddina ak laaxira dellu fay la ko 

 

Soo ko gëmul seetal Ku ndox suuf màtt 

Soo ko luggul day faatu faf ni fàtt 

 

Te lugg ay jat la du baati yaaram 

Du ay wolof duy làkk Yàlla moo ko xam 

 



 

 

Te terewul loo jàng jàng it alxuraan 

Soo ko jatul doo wàcce jaani saamaan 

 

 

Saalaali waalaali te naa ko too kee 

Waa ju ko ñaane yàlla xam na kookee 

 

Te loolu Rekk a man a wàcceb njàngóor 

Moo tax nga xam ne Yàlla rekk mooy buur 

 

Buur Yàlla loo ko ñaan mu may la loo la 

Lu dul nga mel ni Mustafaa fa Yàlla 

 
 

Ngir bokk ci mbootaayug WAX (Wolof Ak Xamle) 

jokkool ci limat yii  76 317 83 17 /  78 426 61 25. 

 


