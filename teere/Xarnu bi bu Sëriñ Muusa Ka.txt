














































 

NOSEW SËRIÑ MUUSAA KA 



 

Sëriñ bi noo ngi deeti ñaan 

Faxiir dafay nangoo dagaan 

Nangul nu lépp lu nu ñaan 

Ndax Yàlla naatal xarnu bi 

 

 

Noo ngi dagaan ci Mustafaa 

Ma nekk marwata ak safaa 

Ak àqi Amdi Mustafaa 

Mi Yàlla jébbal xarnu bi 

 

 

Ak àqi mboolem ay rakkam 

Ak àqi séen baay yi ñu am 

Ak àqi seex yi Bàmba am 

Ndax Yàlla naatal xarnu bi 

 



 

Mboolem muriit yépp a ngi tuub 

Tey réccu bàkkaar yi nu juub 

Ba lu nu bay-bay, du nu góob 

Sëriñ bi geesul xarnu bi 

 

 

Mbàkke, dangay boroom i mbóot 

Te sag njaboot tawat giloot 

Ñu def ma ab àntalpareet 

May làpputoo waa xarnu bi 

 

 

Aw ma maxaamam di la woo 

Waaye murit yi ñoo ma woo 

Ne tawatal te bu nu woo 

Saw làmmiñay wow xarnu bi 

 



 

Tay jii ma wax ba ne tareet 

Ngir yaa ma def àntalpareet 

Yaa fab i xam-xam ne yëreet 

Ci sama xol, ci xarnu bi 

 

 

Te bul ma tanqamlu ci ñaan 

Ngir lii ma bon tey ku añaan 

Muriid yi yépp a la ko ñaan 

Ngir bëg nga dekkal xarnu bi 

 

 

Jooy i perantal la nu jooy 

Boo nu fabul, lee nu ne wóoy 

Ku nu yafal, ban def i kóoy 

Mu dellu naatal xarnu bi 

 



 

Jisu nu yaay te noo ngi raam 

Ku ñàkk yaay, day nàmp maam 

Buural te boot nu, ngalla daam 

Roggndi mboolem xarnu bi 

 

 

Fabal sa doom yi yépp boot 

Ñoom it ñu boot séen ug njaboot 

Ku manta boot nga jox ko mbóot 

Ndax Yàlla naatal xarnu bi 

 

 

Te fab muriit yi suturaal 

Mottali jàkka jii ñu naal 

Foo toll dolli séen alaal 

Ndax Yàlla naatal xarnu bi 

 



 

Ndax Yàlla Amdi Mustafaa 

Tabax jumaa yi Mustafaa 

Bam tol ni marwata ak safaa 

Ndax Yàlla naatal xarnu bi 

 

 

Mboolem murit yépp a ngi jooy 

Ngir luñu bay mu dal di gooy 

Ba séen i àddiya a ngi booy 

Sarax nu naatal xarnu bi 

 

 

Jamono jaa ngi xiif a xiif 

Luñ togg bar gi ne ko fuuf 

Seex Bàmba neel ngën ji mbindeef 

Mu dellu naatal xarnu bi 

Xiif tax na ñenn mag ñi yooy 



 

Xiif tax na gor su ndaw di jooy 

Xiif tax na yenn tool yi booy 

Sëriñ bi geesul xarnu bi 

 

 

Tax na ña daa joxee ngi laaj 

Ñii jàpp séen i sas di xaaj 

Ken dóotu dem fenn ba waaj 

Sëriñ bi geesul xarnu bi 

 

 

Xam nañ ne yaa nu daa tawal 

Daa nu bayal daa nu ñoral 

Daa nu roñal daa nu daggal 

Feesal nga sàqi xarnu bi 

 

 



 

Sa yërmandee nu daa defal 

Lu xel dajul daa nu dëfal 

Daa nu tibbal daa nu lehal 

Reggal nga mboolem xarnu bi 

 

 

Sa yërmandee nu daa sanal 

Jigéen ña yaa nu daa amal 

Tay ñépp a yam ken amatul 

Sëriñ bi geesul xarnu bi 

 

 

Ñii séen i sag sàggiku na 

Ñii séen i gaay dàggeeku na 

Ñii séen i ngëm rékkiku na 

Ngir ñàkk gii ci xarnu bi 

 



 

At moo ne ndax mu tane daaw 

Muy gën a far dellu gannaaw 

Ba rab yu aay yi sax di naaw 

Ay Mbàkke geesul xarnu bi 

 

 

Wuy nun a wuy noo ka torox 

Yalwaan amoo ku la sarax 

Garab bu daanoo xob ya lax 

Bàmbaay ndànjaamal xarnu bi 

 

 

Garab gu mag bu nee jirim 

Garab yu ndaw yi diy jirim 

Meññat ma say mbir ma ëlëm 

Lii rekk a dal waa xarnu bi 

 



 

Allaahu akbarus samaan 

Jamono moo man a safaan 

Xéewal yi daf daa walangaan 

Ci dabi mboolem xarnu bi 

 

 

Libeek sikkeek i sahfaraan 

Lan daa diwoo muy walangaan 

Nuy xelli kopp ya di naan 

Wata ya korne xarnu bi 

 

 

Astaxfirul Laahal Asiim 

Tuub nanu lan daa def i koom 

Te muy lu neexulon boroom 

Jurbel a wuuteek xarnu bi 

 



 

Xéewal yi daf daa wal-wali 

Baawaan fi nun di kel-keli 

Moo tax ma jóg di pél-péli 

Sëriñ bi geesul xarnu bi 

 

 

Xéewal yi daf daa walangaan 

Waxset nga wuute nga ak sayaan 

Xamoo xur ak tund ak sayaan 

Sam ndox a naatal xarnu bi 

 

 

Wàcc nga yaw loo mas a wax 

Def nga ko jox ku mat a jox 

Daawoo nu nax daawoo nu ñax 

Séddon nga mboolem xarnu bi 

 



 

Gàncax gu ndaw gi weddatul 

Mag ña nga yar ken wuddatul 

Moo tax ma naa la suuxatal 

Njëmbët li won ci xarnu bi 

 

 

Njëmbët la mooy gaa ya dikkon 

Daa wéy ci xéewal ya fi won 

Tay ñi ngi def ya ñu bawoon 

Ngir ñàkk gii ci xarnu bi 

 

 

Ag ñàkk a bon ci waa ju baax 

Day tas kërëm xolam di jaax 

Daa ceebu tay ngay añe laax 

Jaaxal na gaa yi xarnu bi 

 



 

Leeg-leeg nga gis fi ab murid 

Muy taxawaalu nib mariid 

Walla mu xàcc def tariid 

Ndaw njombe gaa ya xarnu bi 

 

 

Ànd ak komersaa ya di jaay 

Ñii di wajaaseeri ba xaay 

Te xam ne yaa doon séen i baay 

Moo! tee nga naatal xarnu bi 

 

 

Ñilee ngi xàcc def i seef 

Ñii def i dag ngir bañ a loof 

Ñii daw ba raw ba ni nu fiif 

Moo! tee nga naatal xarnu bi 

 



 

Yaw la nu yaakaar abadaa 

Ngir yaa nu tàggaleek bidaa 

Tuub nanu mboolem la nu daa 

Bàkkaar ci njëkk xarnu bi 

 

 

Yërëm nu tay yaru na nu 

Dóotu nu fo xàmmee na nu 

Dóotun nelaw yewwu na nu 

Yërëm nu naatal xarnu bi 

 

 

Soo nu joxoon la nu yoron 

Dóotu nu def nanu defon 

Xanaa yëgoo ne yaru nan 

Ku weddi laajal xarnu bi 

 



 

Yërëmlu nan toroxlu nan 

Jooy na nu ren saraxtu nan 

Soppeeku nan jébbalu nan 

Sarax nu naatal xarnu bi 

 

 

Nun tuxu nan sun kër i baay 

Gàddaay te def la ngën ji baay 

Tuubaa di kër bàmba a di waay 

Sëriñ bi geesul xarnu bi 

 

 

Murit yi saalit nanu ren 

Ngir xam ne yaa léen ame woon 

Yaa léen joxon la ñu yoran 

Yóbb nga mbóoti xarnu bi 

 



 

Tiijaan yi réccu nañu tay 

Xam nañ ne bëy du sóoru boy 

Yaa man a may nit lu ko doy 

Moo! tee nga naatal xarnu bi 

 

 

Bawal-bawal jolof-jolof 

Mboolem pël ak naar ak wolof 

Kenn gisatul ku am i yëf 

Sëriñ bi geesul xarnu bi 

 

 

Koo xam ni daa na am i jaag 

Daa am i àngaar ak i juug 

Mii at mu am déwén mu jéeg 

Sëriñ bi geesul xarnu bi 

 



 

Ku mas a am yaari wata 

Soxla na ren yaari mata 

Te manta am njëgu mata 

Sëriñ bi geesul xarnu bi 

 

 

Koo xam ni daa na am i taax 

Tay mi ngi ngeeju'b néeg bu baax 

Bu gën a féex bam ne ca faax 

Sëriñ bi geesul xarnu bi 

 

 

Kër yaa ngi wéet ba ni wëyëŋ 

Lal yañ yoroon def i koroŋ 

Ña doon i wuur def i koyaŋ 

Sëriñ bi geesul xarnu bi 

 



 

Tubaab yi sax pert nañu 

Ña léen gëmoon perdi nañu 

Yahood yi sax fayit nañu 

Yal na ñu yées ci xarnu bi 

 

 

Ña tukkiwan faf nañu laŋ 

Fuñ wàcc deefi léen falaŋ 

Àdduna yaa ka noo welaŋ 

Sëriñ bi geesul xarnu bi 

 

 

Naar yaa ngi yalwaan ak a xaar 

Seex buñ xamoon dellu fa jaar 

Ken talatul loo jox i naar 

Sëriñ bi geesul xarnu bi 

Wuy Mbàkke ! yuuxu nan ba dee 



 

Wallu nu boo yeexee nu dee 

Melal ni kuy rammu ku dee 

Yaa nuy tinul waa xarnu bi 

 

 

Yaw yaay donoy Muhammadu 

Te yor nga sirrub Ahmadu 

Te yor nga bóoti Haamidu 

Man ngaa defar waa xarnu bi 

 

 

Man ngaa defar bitteek i biir 

Defar nga baadoola ak i buur 

Yaa dindi àllarba ak dibéer 

Sàkk Muriiti xarnu bi 

 

 



 

Man sa kanam, man sa gannaaw 

Loo sant Yàlla mu ne waaw 

Loo wax fa diiwaan ñu ne waaw 

Wax léen ñu naatal xarnu bi 

 

 

Sa mbir ëppante na ak dërëm 

Nde xarnu bépp a am gërëm 

Te am dërëm te yokk ngëm 

Nga may njariñ waa xarnu bi 

 

 

Ma léebu gaa yi la xamul 

Waa ju xamul dees koy xamal 

Subhaana, yaa ka mat kumal 

Yaa neex a wan waa xarnu bi 

 



 

Nan far waññeeku tagg daam 

Ngir moo nu may lu jomb i maam 

Booleek Muriit yuy daw di raam 

Ag cant a war waa xarnu bi 

 

 

Bàmba maneefu laa misaal 

Yaay géej gi wër waa senegaal 

Deefu la jàlle genn gaal 

Say duus a tooyal xarnu bi. 

 

 

Seex Bàmba yaa dik mbàmbulaan 

Ku sóobu dóotu ñaani naan 

Ku màndi day dimbaan i teen 

Say kaas a màndal xarnu bi 

Ku sóobu génnaaley dërëm 



 

Békkoor bi dóotu dem kërëm 

Ku ne corom kaasub ngërëm 

Du mar li des ci xarnu bi 

 

 

Géejug hikkam gim daa dëtëm 

Ba ne ko secc mook ñoñam 

Maseefu caa nàndal ku xam 

Toqan ga doy na xarnu bi 

 

 

Luumloo na fóore ya wéyon 

Raamloo na kàngam ya fi won 

Daane na bër ya fi ne won 

Amul niroo ci xarnu bi 

 

 



 

Sirrub andaari xam-xamam 

Museefu caa nattal wujjam 

Ayam gi suural naw ñoñam 

Wujjam amul ci xarnu bi 

 

 

Fekkoon na dab yi ne xareet 

Mu soppi léen watay sareet 

Duy léen ngëneel bañ ne sëreet 

Wàccoo na mook waa xarnu bi 

 

 

Taalif na móol yu fees i taax 

Te xalimaam du juum du jaax 

Te am xelam du gag du naax 

Du fàtte lëf ci xarnu bi 

 



 

Day duusu dongo yay dëtëm 

Duus yay jallaañoo ci'b dënnam 

Mooy géej gu ridwaan diy jënam 

Te mus la fer ci xarnu bi 

 

 

Bàmbaa di géej gu tàbbi géej 

Fekk fa géej gu ne ko ngiij 

Mu duy ca leer ya ba ni giij 

Dellusi tooyal xarnu bi 

 

 

Lu baax du baax ba weesu baax 

Waaye Sëriñ bee jàll baax 

Baax a ngi yam fi xotti baax 

Baaxaale gaa ya xarnu bi 

 



 

Waa ju la sopp dal di baax 

Waa ju la weddi dóotu baax 

Waa joo gërëm muy gën di baax 

Waayoo ko warna xarnu bi 

 

 

Waayam du ñiit gariiti laax 

Dóotu limbooy sagar di daax 

Loxoom du daarati ci mbaax 

Ku weddi laajal xarnu bi 

 

 

Ku weddi lii demal lagan 

Isaa di mbar moo man u gan 

Yaaram la wuute na ak sagan 

Bàmbaa ko ñaak ci xarnu bi 

 



 

Ngëneeli daam yi gën a tuut 

Xel manu koo takk di root 

Mbaa xalima ak i daa yu xóot 

Lottal na mboolem xarnu bi 

 

 

Xarbaax la raw na kuy xiyaas 

Lu xel dajul deefu ko raas 

Fugraas la raw na góoru faas 

Sakkaa ñi teewe xarnu bi 

 

 

Moo jar a way bañ a selaw 

Guddeek bëccëg bañ a nelaw 

Ba raw ñi daa wayal calaw 

Ngir li mu def ci xarnu bi 

 



 

Seex Bàmba yaa bariy njariñ 

Fëriñ nga wuute ga ak këriñ 

Sëriñ si yaa di séen sëriñ 

Yaa man a leeral xarnu bi 

 

 

Sëriñ si, ñoo doon fatafoor 

Sondeel du mel nib limiyeer 

Jant la moom fawxa na weer 

Leeram ga tiim na xarnu bi 

 

 

Seex Bàmba yaa dig mànduwaar 

Waaju la tàbbi dóotu réer 

Yaay jant say gaa ya di weer 

Leer ya gëndoo ci xarnu bi 

 



 

Nun sóobu nan la jàlle nu 

Waay Mbàkke! bul dem bàyyi nu 

Yawmal Xiyaam yobbaale nu 

Te yóbb mboolem xarnu bi 

 

 

Seex bàmba yaay ngën ji keno 

Sa jën yi doy na ñuy dono 

Soo doon fetal di ag këno 

Say wal a mokkal xarnu bi 

 

 

Billaahi wéeru nan ci yaw 

ŋoy nan ci yaw lu man a xew 

Ngir urwatul wusxaa du sew 

Déesu ko dog ci xarnu bi 

 



 

Seex Bàmba yaay ngën ji wurus 

Foo génn xànjar daaldi rus 

Gor su la waaje dóotu rus 

Doy nga takkaayal xarnu bi 

 

 

Def nan la ngay sunu takkaay 

Di sun bitig nu di la jaay 

Yaa gën i baay gën i nejaay 

Yaa gën xariiti xarnu bi 

 

 

Seex Bàmba yaa di'b libidoor 

Làmburde wuute na aki cuur 

Sëriñ si sóobuwuñ sa mboor 

Nde kon ñu naatal xarnu bi 

 



 

Seex bàmba yaa nu mat boroom 

Fekkoo ci àddina moroom 

Tooñoo boroom, tooñoo moroom 

Tinul nu tooñ i xarnu bi 

 

 

Buur Yàlla jox na lay midaay 

Diiwaan ba xam nañu sa waay 

Waajoo gërëm, kërëm du daay 

Yaay kerkeraanub xarnu bi 

 

 

Seex Bàmba yaa di'b kerkeraan 

Ku jëm ca Yàlla na la ñaan 

Soo doonu tur di «Alxuraan» 

Yaa boole bóot i xarnu bi 

 



 

Def nan la geg bu deefi yéeg 

Te def la mbër mu deefi déeg 

Kelaŋ mi, wub nga bër yi jéeg 

Sebul ci mboolem xarnu bi 

 

 

Yàllaa la jiital ca xadiim 

Tudde la Ahmadul Xadiim 

Jiitu na aadama ak i doom 

Jiitu na gaa yi xarnu bi 

 

 

Yawma ajaaba bi balee 

Yéefar ya juum wuyoo walee 

La Bàmba not ñu naa   a 

lee Notaale góor i xarnu bi 

 



 

Sirrub dëggoom ba la ne naat 

Ca doqi góor ña ñuy sanaat 

Ñépp ni nuut tàllal i baat 

Ken yënguwul ci xarnu bi 

 

 

Mu jàll toog ca gàngunaay 

Buur Yàlla ràng koy medaay 

Diiwaan ba jox ko séen i gaay 

Keroog la àtte xarnu bi 

 

 

Billaahi Bàmbaa dim kelaŋ 

Moo jàpp saytaane welaŋ 

Ba tër ko rendi fa gaboŋ 

Ñibbisi wax ko xarnu bi 

 



 

«Qaataltu fil bahril lahiin 

Kabkabahuu nadbul amiin 

Mahal amiini wal amiin» 

Moo ko waxon waa xarnu bi 

 

 

Yonnente ba ak ahlu badar 

Ñoo dàkku kaarce ya ko wër 

Saytaane nërméelu di ser 

Làbbe ya daw ci xarnu bi 

 

 

Gaboŋ ña xam na ñuy biram 

Galwaa ña xam na ñuy biram 

Làmbarna seere nay biram 

Seere sa wóor na xarnu bi 

 



 

Keroog la làbbe ya ne waaw 

Maaràbbu bii bu leen ci gaaw 

Leeram gi sarna asamaaw 

Sar na ci suufi xarnu bi 

 

 

Tubaab ya naa ko nan maroo 

Soldaar sa naa ko bun meroo 

Làbbe ya naa ko bun woroo 

Ñibbil yilif nga xarnu bi 

 

 

Tëggaale wuñ la asamaaw 

Bër yépp booloo nañ ne waaw 

Goroŋ yi lay nañ sa gannaaw 

Nde wub nga làmbi xarnu bi 

 



 

Karaama yaa nu ko xamal 

Màqaama yaa nu ko amal 

Kaaraange yaa nu ko defal 

Yaay suturaal waa xarnu bi 

 

 

Àll ak kër ak jaam ak gor ag 

Ceddook sëriñ buur aki dag 

Bokk ak i jàmbur ñépp a jag 

Jaaraama daam ci xarnu bi 

 

 

Luy nit ku ñuul ak nit ku weex 

Diggante askan yu du jeex 

Fu nekk daam def na fa seex 

Bu man a yor waa xarnu bi 

 



 

Bindéef yi yaa léen fal i buur 

Ku mas a xëy taali baboor 

Di xelli attaaya ju foor 

Fajoon nga aajoy xarnu bi 

 

 

Soodaanu war nañ ne nërëm 

Biidaanu war nañ ne naham 

Ñépp di sant ak ay gërëm 

Ngir yaa defar séen xarnu bi 

 

 

Koomersi naa la mersi ñoom 

Pël yaa nga naa la «mujji doom» 

Wolof ya naa amoo moroom 

Yaa dàmbe tagg i xarnu bi 

 



 

Ken dóotu dox kem li nga dox 

Ken dóotu wax kem li nga wax 

Ken dóotu jox kem ñi nga jox 

Darale woon nga xarnu bi 

 

 

Limaamu Sahraaneey kamaal 

Téeréerm ba Bàmba lay misaal 

Giñ naa ne mooy aboo rijaal 

Xutbu ya won ci xarnu bi 

 

 

Mboolem i xawsu ya wéyon 

Yaa sóobu ngér ya ñu awon 

Wommat nga ruu ya ñu yoron 

Yeesal nga wirduy xarnu bi 

 



 

Xaadiru yeesal ngay biram 

Tiijaanu yeesal ngay biram 

Saasali yeesal ngay biram 

Kuntiyu jox la xarnu bi 

 

 

Lottal nga ñoñ sariihatu 

Jommal nga ñoñ haxiixatu 

Sa ngér mi mooy tariixatu 

Moo gën a jub ci xarnu bi 

 

 

Woroom kurus ya daa aji 

Ak gaa ya daa siyaare ji 

Yaa tax ñu daa siyaare ji 

Sëriñ sa woon ci xarnu bi 

 



 

Wommat nga naar yeek i wolof 

Xàllaat nga ngérum tasawuuf 

Sëriif si yaa tee ñu suruf 

Jàlle nga léen ci xarnu bi 

 

 

Roytéefi xutbu yi nga won 

Kiimaani labdaal yi nga won 

Kiiraayi lawtaad yi nga won 

Ak nujabaa-uy xarnu bi 

 

 

Xutbu yi, yaw lañ daa fegoo 

Nattu ya góor ña daa tegoo 

Lasyaax yi yaw lañ daa sagoo 

Bay laaj hidaayay xarnu bi 

 



 

Naar yaa ngi am hidaaya tay 

Tiijaan di laaj hidaaya tay 

Te masu ñoo weesu bu rëy 

Yaw la ñu roy ci xarnu bi 

 

 

Seex Bàmba, yaa di ab newet 

Sébbi nga tooyal gépp wet 

Bay nga mu ñor, góob nga ba fat 

Man ngaa dundal waa xarnu bi 

 

 

Dundal nu, noo di sa'g njaboot 

Wodd nu nee nu wàkk boot 

Te suturaal nu, may nu mbóot 

Nee léen «amiin» yéen xarnu bi 

 



 

Yaay fekk waayi njorondaay 

Nga fal ko, boole kook i gaay 

Ni doomi Maam Sëynabu Njaay 

Làmp bi won ci xarnu bi 

 

 

Muriid yi yaa yor séen ngërëm 

Sëriñ si yaa yor séen xorom 

Biñ la gisul ñi'ng ne xerem 

Fajal nu aajoy xarnu bi 

 

 

Seex Bàmba yaa di ag nduyoor 

Sëriñ si ñoo doon njawli-béer 

Waa ju la nemm falu buur 

Sa lem gi neex na xarnu bi 

 



 

«Wa saabixuuna saabixuun» 

Yàllaay boroom «Kun fa yakuun» 

Éy waaye gaay ya fi jëkkoon 

Ñoo yóbb mbóoti xarnu bi 

 

 

Ña rafle woon wodd na léen 

Ña rifle woon sedd na léen 

Ruu ya gëmoon wommat na léen 

Bañ wommataale xarnu bi 

 

 

Ña ko bëggoon Seexal na léen 

Ña ko bañoon suuxal na léen 

Ña xàddi woon neexal na léen 

Bañ delsi ànd ak xarnu bi 

 



 

Seex Bàmba yaay gayndeg ñëloor 

Ag ndaama sóobutil sa mboor 

Soo doon u weer di weeru koor 

Mbaa weeru gàmmuw xarni bi 

 

 

Fàddal nu ndaama yii di daan 

Notal nu noon yii di nu daan 

Jàggil nu bër yii buñ nu daan 

Te def nu mbër ci xarnu bi 

 

 

Seex Bàmba yaa matub Sëriñ 

Yaa xóot i mbir te yaa xarañ 

Waane wi yaa raw ab marañ 

Say gaal a jàlle xarnu bi 

 



 

Soppi nu ay wagook i gaal 

Ten yab sa marsandiisi haal 

Te yóbb góori senegaal 

Def nub masin ci xarnu bi 

 

 

Seex bàmba yaa matub sëriif 

Mbàkkeek mbusoobe dootu soof 

Séen xol ya war na ne gariif 

Maam Jaara tiim na xarnu bi 

 

 

Siggil nga waa Mbàkke bawal 

Mbàkke kajoor yaa léen bewal 

Penku bawal yaa léen defal 

Lu tax ñu siiw ci xarnu bi 

 



 

Mbàkke dimb ak mbàkke xewar 

Ak mbàkke baari, kër sayar 

Saañànka bàmbaa léen defar 

Ba ñuy defar waa xarnu bi 

 

 

Askanu kër Maam Maharam 

Yaa tax ba waa ju ñu gërëm 

Mu ber kërëm am i dërëm 

Daagul rusoo ci xarnu bi 

 

 

Daaru Salaam, Daarul Minan 

Daaru yi fii kulli saman 

Yaa léen joxon la ñu yoroon 

Ku weddi seetal xarnu bi 

 



 

Yaa tax ñu doon i kàppitaal 

Niroowu ñook i fàkk-taal 

Am nañu barke am alaal 

Ñoo gàddu mboolem xarnu bi 

 

 

Sa daaru yee diy lóppitaan 

Ku ràgg war na lay dagaan 

Ku ñëw nga jox garab mu naan 

Doktoor bi yaa faj xarnu bi 

 

 

Ràggi xol ak ràggi yaram 

Yaa koy ragal joxey ngërëm 

Jarag yi war nañ laa gërëm 

Ngir yaa wéral séen xarnu bi 

 



 

Fekkoon nga réew mi def i ndóol 

Fekkoon nga ñépp def i gool 

Yaa tax ba nuy niinal i bool 

Yafal nga mboolem xarnu bi 

 

 

Fekkoon nga ñii def i lafañ 

Ñii daanu far ba ne fëlëñ 

Ñoo ku ñu ñaan jabar mu bañ 

Ñii mel ni man ci xarnu bi 

 

 

Yaa dikk jag ya fi dammoon 

Jénganti mbir ya fi dëngoon 

Yékkati néeg ya suufe woon 

Bañ man a ànd ak xarnu bi 

 



 

Amal nga gaa yu amulon 

Xamal nga gaa yu xamulon 

Feeñal nga mbir yi nëbbu won 

Dekkal nga ruuhi xarnu bi 

 

 

Sa waay du ñee waayi kaneen 

Sa waay du xàcc jëm faneen 

Deesu la xam di gëm keneen 

Sa diine doyna xarnu bi 

 

 

Taxoon nga ruu yi dajaloo 

Te wootewóo, te fitalóo 

Te watewóo ni kuy faloo 

Lislaam nga moome xarnu bi 

 



 

Xàlloon nga ngér mi ba mu weex 

Ku ci awoon mujj na seex 

Te masulaa jàdd ak a jeex 

Ba yóbb mboolem xarnu bi 

 

 

Wommat nga ruu yi jox boroom 

Sàmmal nga cër yi séen boroom 

Seex Bàmba ken du sa moroom 

Yaa man a jàlle xarnu bi 

 

 

Dekkal nga julli yi juróom 

Ba ceddo yaa ngi jàppi wóom 

Te fetaloo bañ am i góom 

Yaa wone diiney xarnu bi 

 



 

Aw nga siraatal mustaxiim 

Te boolewoo wal ak i doom 

Ba àgg yaak sa yépp doom 

Tay ñi ngi wommat xarnu bi 

 

 

Sunna si yaa ko dekkalaat 

Tërbiya yaa ko yeesalaat 

Te alxuraan yaa ko falaat 

Yaa bindloo won xarnu bi 

 

 

Fekkon nga ñuy waññ ak a toor 

Daa takk i ndomboy takk i cuur 

Yaa samp i daara, fal i wuur 

Tasaare daaray xarnu bi 

 



 

Soppi jigéen ñiy muslimaat 

Ñuy dawu góor ni muhsinaat 

Rékki takkaayi séen i baat 

Di muuru dëddu xarnu bi 

 

 

Yaa tax nu daa sellali jëf 

Yaa tax nu tekki nun wolof 

Yaa tax ba nuy way di walif 

Xamal nga gaa yi xarnu bi 

 

 

Jirim yi yaa don séen i baay 

Baayo yi yaa doon séen i yaay 

Miskiin yi yaa doon séen nijaay 

Yaay wéeruwaayu xarnu bi 

 



 

Ku jooy fi yaw nga noppiloo 

Ku xiif fi yaw nga reggloo 

Ku mar fi yaw nga màndiloo 

Màndal nga góoru xarnu bi 

 

 

Billaahi yaa mat li nga doon 

Noo seddu teggi cer bu duun 

Wàccal, damul, laggul te téen 

Nde wub nga làmbi xarnu bi 

 

 

Mboolem sahaabatu rasuul 

Ak bër ya daa tagg rasuul 

Mel na ni bay nga séen i tool 

Bayaale tool i xarnu bi 

 



 

Kahab da daa tagg rasuul 

Busayri daa tagg rasuul 

Hassaanu daa tagg rasuul 

Semmal nga léen ci xarnu bi 

 

 

Yaa raw ña daa janook rasuul 

Ngir yaa liggéey ba am wusuul 

Ba def xaliifatu rasuul 

Kawe nga mboolem xarnu bi 

 

 

Yoon wa mu aw ba raw mbindéef 

Ba def donoy ngën ji mbindéef 

Maneesu koo xamal mbindéef 

Jomb na mboolem xarnu bi 

 



 

Diggante mulkook malakóot 

Ba sar ca péey i jabaróot 

Ken masla boole séen i bóot 

Lut Bàmba bàjjob xarnu bi 

 

 

Aras la daa giseek boroom 

Kursiyu lay xamey soloom 

Diiwaan la daa faley moroom 

Di folli seef i xarnu bi 

 

 

Moom la ñu may nuurul jalaal 

Moom la ñu may nuurul jamaal 

Mu boole kook sirrul kamaal 

Leeram ya dar na xarnu bi 

 



 

Gaa leer, ca lay jañey cibeel 

Gii leer ca lay ñoddeey ngëneel 

Kamaal ga lay faleey meteel 

Seexal na mboolem xarnu bi 

 

 

Yàlla la daa sukkandikoo 

Yonnen la daa jottalikoo 

Jibriil la daa dimbandikoo 

Ba jot ci mbóot i xarnu bi 

 

 

Téere ya lay wéttalikoo 

Durus nga lay moyandikoo 

Pexe ya noon ya daa jagoo 

Ba të na nooni xarnu bi 

 



 

Taalif la daa jëfandikoo 

Mahfuus la daa gàngandikoo 

Hikkam la daa sukkandikoo 

Moo nàndaloon waa xarnu bi 

 

 

Tawhiid la daa xamali jaam 

Hikaaya lay xëyee subaam 

Riwaaya lay gonte ne kaam 

Du jëw du jànni xarnu bi 

 

 

Fum toll day tagg rasuul 

Du war watay dammi rasuul 

Du werse boŋ ci tarasool 

Moo gën a wuuteek xarnu bi 

 



 

Dem jàkk a moo ko tax a nooj 

Julli na fiy ràkk a ba géej 

Aj màkka mas na ko ne ngéej 

Faadiilu aj na xarnu bi 

 

 

Njool màkka daal lay sigiree 

Soo ko tudee mu daldi ree 

Giñ naa ne daawu ñu soree 

Jikkoom ya waar na xarnu bi 

 

 

Fab na ca xayru lanbiyaa 

Jikko yu raw yuy lawliyaa 

Moo raw xiyaaru lasfiyaa 

Déndam amul ci xarnu bi 

 



 

Dëddoom gu mat ga mu jagoo 

Ak xam gu mat ga mu jagoo 

Ak muñ gu rëy ga mu sagoo 

Mus la tawat ci xarnu bi 

 

 

Nattoom yu rëy yam daa tegoo 

Te teewu koo ànd ak sagoo 

Te amna bóot yu mu fegoo 

Te du ko feg ci xarnu bi 

 

 

Dunyaa da koo wanon gannaaw 

Masula faale yamu laaw 

Jublu ci Yàlla ne njanaaw 

Wakkiirlu dëddu xarnu bi 

 



 

Bëggul galan bëggul medaay 

Bëggul lu ab tubaab di jaay 

Jaayante na ak Yàlla sa waay 

Gañe na mboolem xarnu bi 

 

 

Bëggul fas ak nag ak galeem 

Bëggul bay ak xar ak i doom 

Bëggul a am sàqi njuróom 

Du jaay du jandal xarnu bi 

 

 

Bëggu la am junni yu roŋ 

Bëggu la dox di yor i boŋ 

Moo mas a dox ba dem gaboŋ 

Dellu si fii ci xarnu bi 

 



 

Dërëm du yàq ab deram 

Wurus du tax mu ras bëtëm 

Nawul dërëm xeebul përëm 

Moo gën a wuuteek xarnu bi 

 

 

Dërëm xàmmeewu kook xandeer 

Diinaar xàmee wu kook ganaar 

Kuy waaru bàmba doyna waar 

Cey Yàlla ! bàjjob xarnu bi 

 

 

Mbindéef yi yépp a yam fi moom 

Alal yi yépp a yam fi moom 

Bëggul bañul xeebul du yéem 

Mooy génn góor ci xarnu bi 

 



 

Bawal-bawal akub ajoor 

Sàmm ak i baadoolook i buur 

Ku laaj mu jox la lay sa muur 

Di nég li des ci xarnu bi 

 

 

Mbàkke gënul fi moom guyaar 

Kon ummi mbàkkeek taar bi kaar 

Kon du ko may sëriñ guyaar 

Xamul ku bon ci xarnu bi 

 

 

Tabax, gënul fi moomi baar 

Àngaar, gënul fi moom sabaar 

Baari, gënul fi moom pataar 

Kon du fa jug ci xarnu bi 

 



 

Wolof, gënul fi moomi naar 

Gànnaar, gënul fi moom mbayaar 

Kon taaxi jurbel du fa jaar 

Ba def jumaa ci xarnu bi 

 

 

Wata, gënul fi moom saxaar 

Mbaanig gënul fi moom daqaar 

Rusul a yalwaan ak a xaar 

Ba Yàlla jox ko xarnu bi 

 

 

Màggat, gënul fi moom sixaar 

Ndaw it, gënul fi moom kibaar 

Njàccaar, gënul gumba gu taar 

Gu jox tumam ba xarnu bi 

 



 

Bàmbaay boroom «kun, fayakuun»! 

Moo donn Ahmadul Amiin 

Moo tax amul xejj ak i séen 

Mooy yërmandey waa xarnu bi 

 

 

Baatin la daa fab di nu jóor 

Du mere nit, ba di ko dóor 

Mboolem jigéenam ak u góor 

Defar na léen ci xarnu bi 

 

 

Tarbiya, lay yarey goneem 

Tarxiya, mag ña won fa moom 

Tasfiya, bër yu deefi yéem 

Bañ man a ànd ak xarnu bi 

 



 

Diraaya, lay xamal goneem 

Inaaya, moodi ay jikkoom 

Wilaaya, lay defal boroom 

Cofeel gu am ci xarnu bi 

 

 

Cofeel gi, moo ma ko xamal 

Xam-xam bi, raw na sama xel 

Leeram gi, fees na sama xol 

Baawaan ci gaa yi xarnu bi 

 

 

Moo tax ba dóotu ma selaw 

Cofeel gi, tee na maa nelaw 

Maa nguy wëréelu, ni gelaw 

Dóotu ma toog ci xarnu bi 

 



 

Leeram gi, daal may tex-texaan 

Saa xol di dem, ba poroxaan 

May naan ba màndi, coroxaan 

Di buusu gaa yi xarnu bi 

 

 

Seex Bàmba, yaa di sun Imaam 

Yaw la nu teg fa sun amaam 

Yaw la nu doyloo, ba fa saam 

Rammu nu, nook waa xarnu bi 

 

 

Sëriñ si woon dañoo téxem 

Ñoo way ne ñeex, ba xerem 

Seex Bàmba, moo safon xorom 

Safaale gaa yi xarnu bi 

 



 

Ku leen faboon, teg ci balaas 

Jël Bàmba, teg ca bee balaas 

Konte, mu wat séen i palaas 

Mbàkke! du maasam xarnu bi 

 

 

Xawsu ya, mooy séen Yilimaan 

Moo sàmmuwaanteek Alxuraan 

Adiisi Yonnen, ba rañaan 

Moo ko xamal waa xarnu bi 

 

 

Moo am "fasaahatu lisaan" 

Laaya yi, moo xam seen cosaan 

Moo xam, la wàcce asamaan 

Jëmsi ci suusi xarnu bi 

 



 

Moo am "mahaarijul huruuf" 

Làmmeñu yaaram lañ ko roof 

Mooy waykatub gën ji mbindéef 

Maay waykatam ci xarnu bi 

 

 

Mooy "Muhjisaati adnaan" 

Yuñ wàcce aaxirus samaan 

Di rammu xeet wu jëm jinaan 

Tuubaa li ahli xarnu bi 

 

 

Tuubaa, ñehal na kuy muriid 

Waylun, ñehal na kuy mariid 

Yal na nu Bàmba def muriid 

Neeleen "amiin" yéen xarnu bi 

 



 

Jox naa ko fàww sama xol 

Saabub ngënéel a may setal 

Térub mbalaan i sama xol 

Fóotal nu gàkki xarnu bi 

 

 

Bàmba, da ngay boroom i may 

Te nun, nu def woroom i moy 

Moo tax nu sax ci di la way 

Ndaxte, nga jéggal xarnu bi 

 

 

Wayu nu ngir bëgg iy dërërm 

Mbàkke, danuy sàkku ngërëm 

Ca bis ba Yàlla di yërëm 

Xeet wi ne woon ci xarnu bi 

 



 

Yaw mi laggeeyal sa boroom 

Ba am ngërëm "xayrul Xadiim" 

Wàllil nu yaw ci say juróom 

"Yawma yaquumu" xarnu bi 

 

 

Tàbbal nu "jannatul nahiim" 

Ten dëkk fa ak sa yépp doom 

Wuntu ya, yaa yor seen i doom 

Tijjil dugal waa xarnu bi 

 

 

Ridwaan tijjil na la, nga wéy 

Jox na la njénd yu la doy 

Waa ju la soob mu daal di wéy 

Yaa ame caabiy xarnu bi 

 



 

Nopplujil ca «hilliyiin» 

Yàlla gërëm nala ak Lamiin 

Yonen gërëm na la ak ñeneen 

Ak xulafaa-uy xarnu bi 

 

 

Ak Mursaliina ak Lanbiyaa 

Ak taabihiina ak lawliyaa 

Jinne ya ak Malaayika ya 

Gërëm nañook waa xarnu bi 

 

 

Yural sa poŋ, te dem fanaan 

Diggante kawsara ak jinaan 

Nottil te lekk nag, te naan 

Jaajëf! defar nga xarnu bi 

 



 

{Alhamdulillaahi na ngéen; 

Di sant rabbal haalamiin 

Doom a di baay kii du kaneen 

Man naa defar waa xarnu bi} 

 

 

Yaw mi laggéeyal Mustafaa 

Bul fàtte, Amdi Mustafaa 

Ak doomi baayi Mustafaa 

Ñoo ame bóot i xarnu bi 

 

 

Mat na xaliifatul xadiim 

Fees na plaas ba mat na doom 

Te amna xam-xam, ame koom 

Man naa musal waa xarnu bi 

 



 

Noppeek, goreek, tàllal ndijoor 

La moome saalum ak kajoor 

Ku laaj, mu jox la lay sa muur 

Te musla gàntul xarnu bi 

 

 

Taafeeri Njool Aaminata 

Yaa donn njool aaminata 

Tuubaa di sun madiinata 

Yaay weer wi tiim waa xarnu bi 

 

 

Yaa neex a way, te neex a taas 

Ngir xarnu bii, amoo fi maas 

Li dale fii, ba weesu faas 

Yaw lañu jébbal xarnu bi 

 



 

Raayaw ngënéel wi yaako yor 

Yaa teggi tuur ba, daw ba sar 

Ngir naaru góor ak fasu par 

Rawantewuñ ci xarnu bi 

 

 

Mboolem sixaarun wa kibaar 

Yaa tax ñu tàbbi ci'g saxaar 

Ba wàcc Tuubaa ngën ji gaar 

Noppal nga léen ci xarnu bi 

 

 

Robino yaangiy walangaan 

Nuy naani kawsara ak jinaan 

Dóotu nu tàppaatuy sayaan 

Jaajëf! defar nga xarnu bi 

 



 

Jumaa ji yaa ko taxawal 

Yaa tee mu naaxsaay niw yorol 

Naalam wi yal nang ko matal 

"Aamiina" war na xarnu bi 

 

 

Yaw la sulaymaan xamalon 

Karyeer ba, doj ya ca deson 

Jumaa ja bayti tabaxoon 

Moom ngay defal waa xarnu bi 

 

 

Daawuda Bàmba lay misaal 

"Baytil Muxaddasi" la naal 

Wuyji boroomam ba kamaal 

Taaw ba defal ko xarnu bi 

 



 

Ndommoy ngënéel ya won ca maam 

Yay sëtu kokki aki ndaam 

Nga boole kook ngënée li daam 

Ràngoo, amoo ci xarnu bi 

 

 

Murit yi jox nala'y Idaay 

Tubaab ya jox la ay midaay 

Sultaan nga boole kook wilaay 

Yaa man a tàggat xarnu bi 

 

 

Yàlla na ngay muuram muriit 

Te Yàlla booy, muuram mëriit 

Bihaqi xaadirin muriit 

Ndax Yàlla naatal xarnu bi 

 



 

"Allaahu sul fadlil asiim" 

Kum jox ngënéel deefi la yéem 

Faadilu mooy "fadlu hamiim" 

Turam wi, doyna xarnu bi 

 

 

Mooy doomi "shamsun wa xamar" 

Mbàkkeek, mbusóobe duñ ko jar 

Moo nàmp yaari meeni ngor 

Mooy Bàmba tay ci xarnu bi 

 

 

Saddiiti baayam lay royaat 

Leerug cosaan ga day royaat 

Nday jaa di xayru muhsinaat 

Moo donn mbóoti xarnu bi 

 



 

Mooy noobalub lislaam fi nun 

Mboolem shariif yi moo ci gën 

Donoy usaynu wal hasan 

Maay xaadamam ci xarnu bi 

 

 

Ma wax la lëf, ci ay jikkoom 

Lewet, woyof, ànd ak sagoom 

Niru na baay ba, mat na doom 

Ëmb na kersag xarnu bi 

 

 

Dem na ba màkkam jullikaay 

Haj na, siyaare ngën ji baay 

Te ëndiwul alal di jaay 

Nawleem amul ci xarnu bi 

 



 

Taalif i baayam ay wayam 

Moo donn duusi xam-xamam 

Moo naan ci géejug hikkamam 

Sirroom ba, doyna xarnu bi 

 

 

Yàlla na am lamuy mébét 

Ci nun, nu am li nuy mébét 

Ci moom, te yal nan am i sët 

Yu gën a gëm waa xarnu bi 

 

 

Nan tagg ahmadul amiin 

Moom la ñu may sirrul masuun 

Xarbaax la feese, ba ne guun 

Baay baa ko lëm ci xarnu bi 

 



 

Baatin ba, jaaxal naw kajoor 

Moo tax ñu lëm ko jame biir 

Soo ko gisee ma ngay bangéer 

Ni kuuy lu mat ci xarnu bi 

 

 

Faj aajo, moo ci gën a gaaw 

Lum wax boroomam mu ne waaw 

Day fal di folli ci lu gaaw 

Mat naa ragal ci xarnu bi 

 

 

Day way te jàngulon haraf 

Te màndaxaam du ca suruf 

Moo man Araab te man Wolof 

Jommal na mboolem xarnu bi 

 



 

Fab na ca baayam, yan yu diis 

Te nduruwul boroomu tiis 

Kuy rooti, moodi dex gu fees 

Moo man a màndal xarnu bi 

 

 

Sañ-sañ ba, làndi  na ci moom 

Jagle ga jiitu nab juddoom 

Mbër mu ko sóoru daal di luum 

Mbiram xajul ci xarnu bi 

 

 

Rijaal ya ,xam nañ darajaam 

Bu nee jalañ, ñuy saf i jaam 

Nërëm-nërëm, di safi baam 

Raamal ko war na xarnu bi 

 



 

Yal nañ ko may mbóoti lamiin 

Fegal ko ayu bépp noon 

Ku dégg ñaan, na ne amiin 

Ndax Yàlla naatal xarnu bi 

 

 

Mbég maa ngi teeru leen basiir 

Donoy basiiran wa nasiir 

Ku teeru naan, lekk ba suur 

Doo ñàkk lëf ci xarnu bi 

 

 

Moo am jalaal te am jamaal 

Te xar kanam ga leer kamaal 

Tem bari xam-xam am alaal 

"Buurika fiika" xarnu bi 

 



 

Taar ba ca yuusufal kariim 

Ba buur ba fal ko def ko doom 

Jigéen ja far tàngook sagoom 

Manga ak basiirum xarnu bi 

 

 

Ca ag rawam, la daal di raw 

Fóore ya daa fireek a raw 

Masu la jaar ci yëfi ndaw 

Masu la faale xarnu bi 

 

 

Sóobu na ngérum tasawuuf 

Ku ko rawoon, nee na la wif 

Moo raw ña xàllon moom a lef 

Sakkaa ñi teewe xarnu bi 

 



 

Hilmud Diraaya la jagoo 

Mbirum hinaaya la lëkkoo 

Nuurul wilaaya la sagoo 

Dendam amul ci xarnu bi 

 

 

Durus ci téerey alxuraan 

Mbaa muy julleek a jàngi ñaan 

Yooyu la baaxoo, te ku ñaan 

Mu may la lëf ci xarnu bi 

 

 

Yal na fi sax, ba dégg maam 

Te tol ni maam Ahmadu daam 

Te donn mbóot ya won ca daam 

Ndax Yàlla naatal xarnu bi 

 



 

Allaahu moodi jenn waay 

Mooy jàpp doom, def ko ni baay 

Ñu bokk benn ub taxawaay 

Abdoo, di Bàmbam xarnu bi 

 

 

Booko gisee muy sammandaay 

Seex Bàmba, ñoo niroob jataay 

Niroo yaram, niroo sewaay 

Niroo deret ci xarnu bi 

 

 

Niroo doxiin, niroo waxiin 

Niroo jëmm ak melook defiin 

Buy ree nga waat ne du keneen 

Bàmbaa ñëwaat ci xarnu bi 

 



 

Moodi wallax-njaanu jinaan 

Bu léen ko xool bët i kañaan 

Kañaan du tee béjjan a daan 

Baayam a leeral xarnu bi 

 

 

Moo donn tab, ga woon ca moom 

Moo donnn njàmbaar ga ca moom 

Séen baay a séddaley jikkoom 

Sédde ko lii ci xarnu bi 

 

Baatin ba, raw na saahiram 

Day gaaw a soppi ay mbiram 

Mbir ma ca baayamay mbiram 

Moo yor jaliili xarnu bi 

 

 



 

Yal nañ ko dolli ay muriid 

Te yal na raw pexem mëriid 

Te yal na mujj di'b fëriid 

Ba tol ni gaayi xarnu bi 

 

 

Nan ñaan ci Yàlla miy Samad 

Mu may Sëriñ Abdu Samad 

Te may Sëriñ Abdu Lahad 

Lu doy a doy waa xarnu bi 

 

 

Ci bóoti "xul huwal fadhliin" 

Sëriñ bu mag bi gën ci yéen 

Yàlla bu séeni barke neen 

Ndax Yàlla naatal xarnu bi 

 



 

Te yokk Abdul Qaadiri 

Fii baatinin wa saahiri 

Bijaahi baayu taahiri 

Bam tol ni Jiilim xarnu bi 

 

 

Te yal na Ibraahima moom 

Def ab xariit fa sun boroom 

Ba jot ca bóot i turandóom 

Ndax Yàlla naatal xarnu bi 

 

 

Mboolem ñi dooni saalihiin 

Ci sowwu jant, mbaa feneen 

Yàlla na saalihu di séen 

Jant bu tiim waa xarnu bi 

 



 

Dundug Sohaybu ga ak, alaal 

Ju bari ja ak, jam darajaal 

Yal na ko Seex Bàmba misaal 

Ci sun Suhaybum xarnu bi 

 

 

Te maynu barke ak ridaa 

Te sol ngërëm ci murtadaa 

Ba ku ko soob mu def xadaa 

Haajaatihii, ci xarnubi 

 

 

Te boole luy taaw ak i caat 

Góor ak jigéen, ci benn baat 

Ndax Yàlla sun xarnu bi naat 

«Aaamiina» war na xarnu bi 

 



 

Mboolem lu Sayxu Bàmba am 

Yal nañu gën te yokku ngëm 

Kon, lee nu bokk ame ndam 

Te am ngërëm ci xarnu bi 

 

 

Muusaa ka miy séen werekaan 

Moo léen di way, di léen dagaan 

Tey sant, tey tagg ak a ñaan 

Ndax yàlla naatal xarnu bi 

 

 

Waykat yi buñ yaboo ni xiim 

Maa war di xaadimul xadiim 

Damay muriid, di jaam, di doom 

Te gën a bon ci xarnu bi 

 



 

Ngir Abdu Mbàkkem soxna Mbay 

Ak Maaharam mi ñépp ŋoy 

Mooy baayi-yaayi sama nday 

Maa dikke nii ci xarnu bi 

 

 

Saynabu Mbàkkem Absa njaay 

Ak Maaharam miy ngën ji baay 

Mooy yaayi-baayi sama yaay 

Maa dambe yii ci xarnu bi 

 

 

Man léebu naa leen, kàll leen 

Way naa wolof, ba làkk leen 

Way naa araab, ngir bëgg ngéen 

Xam Bàmba, yéen waa xarnu bi 

 



 

Way naa ko Sëhru ramadaan 

Mi Yàlla wàcce Alxuraan 

Ngir bëgg lépp lu ma ñaan 

Yàlla defal ko xarnu bi 

 

 

Jullil ci ngën ji Addnaan 

Muusaa, te ñaan ko ba nu naan 

Géwal bu jaaxlee war a ñaan 

Ndax Yàlla naatal xarnu bi 

 

Aamiin ! Allaahumma salli halaa sayyidinaa 

Muhammadin wa aalihii wa sahbihii wa xayra 

xadiimihii wa sallama tasliiman, 

Subhaana rabbika rabbil hissati hammaa yasifuun wa 

salaamun halal mursaliin Wal hamdu lillaahi rabbil 

aalamiin 

Aji-bind ji: Seex Lóo 



 

 

 
 
 
 
 
 
 
 
 
 
 
 
 
 
 
 

Ngir bokk ci mbootaayug WAX (Wolof 

Ak Xamle) jokkool ci limat yii  76 317 83 

17 /  78 426 61 25. 

 


